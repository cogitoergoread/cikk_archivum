---
authors: 
- 
categories: 
- 
title: ":Ki a ballonkabátos férfi? A történész szerint nem, a filmesek szerint Gábor Pál van a képen - Értelmiségiek Szabó István mellett"
date: "2006-01-28"
---
> : Ki a ballonkabátos férfi? A történész szerint nem, a filmesek szerint Gábor Pál van a képen - Értelmiségiek Szabó István mellett -  NSZ ; 2006-01-28

Vihart kavart az ÉS legutóbbi száma, amely fényt derített Szabó István ügynökmúltjára. Az Oscar-díjas filmrendező szombati számunkban elismerte, ügynök volt, amit azért vállalt, hogy megmentse a biztos haláltól Gábor Pált, aki 1956-ban dokumentálhatóan részt vett a budapesti pártbizottság ostromában. A filmrészletről vitatkoznak, a szellemi élet száz képviselője kiállt Szabó mellett.

Szabó István Oscar-díjas filmrendező nyilatkozott szombati számunkban beszervezésének körülményeiről. Mint elmondta, azért vállalta a megbízást, mert így akarta - főiskolai társai, barátai, Gyöngyössy Imre és maga Gábor Pál segítségével - megmenteni Gábor Pál életét, aki fegyverrel részt vett a budapesti pártbizottság épületének ostromában. Mint elmondta, bizonyítéka is van arra, hogy filmrendező hallgatótársa komolyan veszélyeztetett helyzetben volt, hiszen egy egykori híradófelvételen fehér ballonkabátban, géppisztollyal felismerhető Gábor Pál. E híradófilmből közöltünk két kockát is az interjú mellett.

Mindezzel kapcsolatban megkeresett bennünket Eörsi László történész, aki a következőket nyilatkozta:

- A szombati Népszabadságban közölt két felvételen a fehér ballonkabátos férfi nem Gábor Pál, hanem a 21 éves Marsányi László műanyag-feldolgozó, a Hársfa utcai felkelőcsoport rajparancsnoka. Róla annyit tudni, hogy érettségizett, a Dohány utcában lakott, és a forradalom után nyugatra menekült, ahol nyoma veszett. További sorsáról nem tudunk. Ő vezette a Hársfa utcaiakat a budapesti pártbizottság székházához. A filmrészletből közölt képek október 30-án készültek, amikor a felkelők már befejezték a pártház ostromát, és a védőket - a képen éppen Molnár László pártfunkcionáriust, később Tóth József pártfunkcionáriust - kihurcolták az épületből. (Mindketten túlélték a forradalmat.)

Ebből a felkelőcsoportból többen bíróság elé kerültek a forradalom bukása után. A Galgóczi Zoltán és társai perben - perszám: BFL 8068/1958 - első fokon Tucsek Gusztáv, másodfokon pedig Borbély János bíró ítélkezett - 1958. szeptember 4-én, illetve november 25-én -, s nyolc vádlottból mind a két ítéletben hetet halállal sújtottak, amit 1958. november 28-án végre is hajtottak. Nem akarok rosszat tenni Szabó Istvánnak, de a történészi tisztesség megköveteli tőlem, hogy ezt elmondjam. Mint ahogy azt is: a későbbiek ismeretében nem tudom elképzelni, hogy valakit, aki részt vett a pártház ostromában, és ennyire felismerhető, azonosítható egy híradórészleten - adott esetben akár Gábor Pált -, futni hagyták volna a hatóságok.

Eörsi László történésszel ellentétben Szabó István és Gábor Pál egykori osztálytársai, Rózsa János és Kézdi-Kovács Zsolt, sőt tegnap a Nap-kelte műsorában Mészáros Márta és Jancsó Miklós is megerősítette: a rendezőt látják a híradófelvételen. Marx József (Jancsó és Szabó monográfusa) pedig, aki Gábor több filmjének készítésében is közreműködött, közölte: neki a rendező el is mondta a történetet - még a 70-es években.

Rózsa szerint mindannyian tudták, tudják, hogy Gábor Pál ott volt a Köztársaság téren, felismerték őt a híradórészleten. Kézdi-Kovács pedig közölte: „Még soha nem beszéltem róla, de most elmondom: nem sokkal a pártház ostroma előtt, a Nagykörúton találkoztam Gábor Pállal. Elmondta, hogy éppen fegyverért megy. Vele volt egy barátja, akinek a nevét is tudom. Idővel az egyik legjelentősebb magyar könyvtár igazgatója lett. Később a filmen is azonnal felismertük jellegzetes mozgásáról. Ma már azt sem kell titkolni, hogy amikor Keleti Márton megrendezte a Tegnap című, az eseményeket először ellenforradalomként bemutató filmet, a mi osztályunk kapta a feladatot, hogy a filmhez felhasznált dokumentumfilmeket összeállítsuk. Az osztálytársaim ekkor azt is megtették, hogy az őt mutató kockákat kivágták.”

Mészáros Márta és Jancsó Miklós, akikről - az Élet és Irodalomban megjelent, Gervai András által írt cikk szerint - Szabó István jelentett, szintén felismerték egykori kollégájukat. Amikor a Nap-kelte vasárnapi adásában levetítette az ügyben kulcsdokumentumnak számító, 1956. október 30-án rögzített jelenetet, Jancsó így reagált: „Tudtunk róla, hogy ez volt, és tudtunk róla, hogy meg kellett valahogy menteni. De hogy a megmentésbe valaki így megy bele, az István így vállalja föl ezt, az sem semmi. Hogy lehet ezt végigcsinálni?” Jancsó azt is hozzátette, hogy Gábor Pál állandóan szorongott.

Mészáros Márta felidézte, hogy Gábor Pál egyszer Jan Nowickivel forgatott a lengyelországi szükségállapot idején, és akkor lengyel kollégájának elmesélte az ő ’56-os történetét. A rendezőnő szerint, ami eddig nyilvánossá lett, és Szabó István róla és Jancsóról írt, azok köztudottak voltak. Ebből, és Marx József szavaiból az derül ki, hogy a veszély elmúltával Gábor Pál időnként elmesélte, mi történt vele. Olaszországban dolgoztak együtt, amikor Gábor tudtatta vele, hogy 1956 után az osztálytársai húzták ki a slamasztikából, de azt a stúdióvezető-dramaturg sem tudta, hogy a csapat ezt így oldotta meg.

Ugyancsak a Nap-keltében Gerő András történész hiányosnak nevezte az ÉS-ben megjelent dokumentum-riportot, mert sem a beszervezés, sem az elbocsátás körülményei nem szerepelnek benne.

Szabó Éva színművésznő, Gábor Pál özvegye nem kívánta kommentálni sem a filmet, sem az ügynöki múltat. Mindössze ennyit mondott: „Nagyon tisztelem Gábor Pál emlékét és Szabó Istvánt is.”
