---
authors: 
- Ungváry Krisztián
categories: 
- 
title: "Ungváry Krisztián:Mozgástér és kényszerpályák"
date: "2006-02-06"
---
> Ungváry Krisztián: Mozgástér és kényszerpályák -  ÉS, 50. évfolyam, 05. ; 2006-02-06

Ecsetvonások egy egyházfő életrajzához

Az egyházak a pártállami diktatúra fontos célpontjainak számítottak. Ezen belül is kiemelt szerep jutott a katolikus egyháznak, amelyről a kommunista hatalom azt feltételezte, hogy Vatikánból irányított, tervszerű bomlasztó tevékenységet végez. A titkosrendőrség mellett az Állami Egyházügyi Hivatal nyíltan foglalkozott a papok megfigyelésével és terrorizálásával. Esperesi rangtól felfelé minden papot folyamatos „munkakapcsolatra” köteleztek az ÁEH illetékeseivel.

A külső elhárítás is nagy erőket vetett be a papság megtörésére; az 1970-es évekre a Magyar Katolikus Püspöki Kar jelentős része lojális személyekből, ügynökökből állt. 1977-ben az „egyházi reakció elleni vonalon” 421 hálózati személyt foglalkoztattak, túlnyomó többségük papi személy volt. Ez a létszám az összes felekezetet és szektát átfogta, miközben csak a katolikus papság létszáma több ezer fős volt, nyilvánvaló tehát, hogy a papság jelentős része nem volt ügynök. Annál érdekesebb, hogy azon kevesek, akik ügynökök lettek, hogyan viselkedtek ebben a helyzetben.

Az ügynökök száma a rendszerváltásig nem sokat változott, és egykori állambiztonságiak szerint az egyházi elhárítás a III/III. „sikerágazatának” bizonyult. A megtörési folyamatról nagyon keveset tudunk. Nyilvánosságra került, hogy a II. vatikáni zsinatra kiutazó delegációk tagjainak többsége beszervezett ügynök volt, de sokkal kevésbé ismert, hogy ők valójában mit csináltak. A továbbiakban a „Tanár” fedőnevű személy sorsán keresztül mutatok be néhányat azokból a lehetőségekből és kényszerpályákból, amelyekkel egy pap szembesült. „Tanár” 6-os kartonját sajnos nem sikerült fellelnem, de életrajzi adatai teljes mértékben egybeesnek Paskai Lászlóéval. Az Állambiztonsági Szolgálatok Történeti Levéltárában található M-37075 számú, „Tanár” fedőnevű hálózati személy jelentéseit tartalmazó munkadosszié első kötete eredeti tartalomjegyzéke szerint sértetlen és manipulálatlan.

\*

„Tanár” 1927-ben született, 1946-ban a kapisztránusi ferences rendben első fogadalmat tett, 1951-től Gyöngyösön, majd Szegeden járt Hittudományi Főiskolára, illetve Akadémiára. Tanulmányai után is egy ideig Szegeden maradt, és 1965-ben került fel Budapestre spirituálisnak a Központi Szemináriumba.

Ekkor kezdődött „Tanár” megkörnyékezése. A Központi Szeminárium „rázós” helynek számított, hiszen 1959-ben egy teljes évfolyamot kirúgtak, mivel nem voltak hajlandóak elmenni békegyűlésre. A hatvanas évek első felében egymást követték a papok elleni megtorló intézkedések, sokan kaptak súlyos börtönbüntetést. Ez tehát a háttere az első, a „Tanárral” 1965. november 13-án folytatott, tartalmában semmitmondó beszélgetésnek. Tartótisztje, Keresztury György százados partnerét „ügynökjelöltnek” minősíti. A dosszié tanulsága szerint Keresztury kb. havonta találkozott „Tanárral”, aki azonban mesterien szerelte le közeledési kísérleteit. Sőt, esetenként kifejezetten karakánnak mutatkozott, mint azt az 1966. június 9-i, Keresztury által gépelt jelentés is bizonyítja. „Hosszasan vitatkoztunk azon a kérésemen, hogy a szeminaristákkal kapcsolatos észrevételeit írásban rögzítse, ezt nem tartotta lehetségesnek. Így abban állapodtunk meg, hogy a következő alkalomra az írásban elkészített észrevételeit személytelenül készíti el.” „Tanár” kifejezetten jóindulatú jelentéseket adott, mindenkiről csak olyat mondott, ami állambiztonsági szempontból az illetőre nézve előnyös információt jelentett. 1966. október 20-án például így számolt be Keresztury századosnak a július 21-e és augusztus 29-e közti nyugati útjáról: „A magyarok közül találkoztam Varga Lászlóval Brüszszelben. Felkerestem a lakásán, rövid ideig beszélgettünk. Érdeklődött régi ismerősei iránt, de főleg mintegy igazolni akarta, miért is hagyta el az országot. Írásai ismerősek, amelyben jobboldali beállítottsága jut kifejezésre. De egymásközti beszélgetésben erről nem szólt, inkább a kinti életének a nehézségeiről beszélt, s ebben egyéni beállítottsága szerint benne volt az emigrációs összefogás céltalansága. De azért észrevehető volt a tisztelet is azokkal szemben, akik a helyükön maradtak és otthon dolgoznak.” „\[A leuweni magyar kollégium igazgatójának, Muzslay Istvánnak - U. K.\] beállítottsága meglepett. Higgadt tárgyilagos volt a szocialista országok életének a kiértékelésében. A jobboldali törekvésekről teljesen elítélően nyilatkozott (Mindszenty, Visinszkij). Marxot és tanítását igen becsüli. \[...\] Magyaros kifejezéssel így is jellemezhetném: Minden jelentés alján szerepelnek a tartótiszt értékelő sorai is.[^1] A tartótiszteknek ugyanúgy kellett értékelniük ügynökeik munkáját, mint az újságíró-iskolában egy házi dolgozatot. Keresztury a következőket vetette papírra:

> Megjegyzés: Jelöltünk leuweni utazásáról Muzslay emigráns jezsuitával folytatott tárgyalásairól számol be. Muzslay vonalvezetése a korábbiaknak megfelelő. Operatív szempontból felhasználható lenne a Muzslay által felvetett lelkigyakorlat tartásának vagy kinti munkára magyar pap kiküldésének lehetősége. Ilyen irányú javaslat már más hálózati személytől is érkezett hozzánk.
>
> Utasítás: Egészítse ki a kiutazása során szerzett tapasztalatait, írja le kinti tanulmányaival kapcsolatos elgondolásait.

Minden jel szerint Keresztury nem sokat tudott meg „Tanártól”, mert majdnem egy évvel később, egy, a leuweni kiutazást tárgyaló jelentés alkalmával is csak ennyit tudott megjegyzésként papírra vetni:

> A jelentésből megállapítható, hogy jelöltünk elsősorban hazai filozófiai tanári kinevezését szeretné elérni, és csak másodsorban vágyik kinti tanulmányok folytatására, melyhez nekünk fűződik több érdekünk.
>
> Javaslat: filozófiai tanári kinevezését szorgalmazzuk, azonban fenntartjuk a kiutazás biztosításának lehetőségét is. Ilyen értelemben továbbra is fenntartjuk Muzslay Istvánnak jelöltünk és közte meglévő kapcsolatát. A további feladatokkal kapcsolatban a tanári szék betöltése után döntünk.

\*

Keresztury minden bizonnyal azért kívánta „Tanárt” kiutazásokkal foglalkoztatni, mert az „ellenséges objektumnak” minősülő nyugat-európai egyházi központok (pl. a jelentésekben említett leuweni jezsuita kollégium) ellenőrzésére nem volt más emberük. Ennek köszönhetően „Tanár” ismét Leuwenbe utazhatott. Felkészítésére 1967. június 16-án került sor, „Tanárnak” elő kellett terjesztenie pontos útitervét és programját. A tartótiszt itt már nem tudta véka alá rejteni elégedetlenségét: „Megjegyzés: Jelöltünk igen nagyvonalúan tájékoztat kinti kiutazásának legfontosabb pontjairól.” A szöveg mellett Keresztury felettesének Tóth Imre őrnagynak (?) kézírása látható: „Az ügynök valóban

„Tanár” a következő utasítást kapta:

> Kiutazása alkalmával tisztázza Muzslayval az évközbeni lelkigyakorlat tartásának lehetőségeit. Tájékozódjon intézetének létszámáról, ambícióinak komolyságáról, főbb feladatairól. A leuwenben lévő magyarok közül, ha arra lehetősége van, szerezzen ismerősöket. Tudja meg, hogy ezekről a magyarokról Muzslaynak milyen véleménye van.
>
> Kössön ismeretséget a leuweni vagy párizsi teológia filozófia tanáraival. Törekedjen arra, hogy esetleg évközben tartandó teológiai kongresszuson részt vehessen, ahol a filozófiai kutatásával kapcsolatos kérdéseket tárgyalják.

Az útról „Tanár” 1967. július 22-én számolt be Kereszturynak, aki a következőket vetette papírra:

„Ügynökjelöltünk utazása az elmúlt évinél jobban sikerült, szélesebb körben tudott kapcsolatokat teremteni. Ismeretei azonban számunkra sok új elemet nem tartalmaz \[sic!\]. Jelentése elsősorban azzal a céllal használható fel, hogy jelöltünket fokozatosabban kapcsoljuk \[sic!\], kompromittáljuk szerveink felé.”

A kompromittálás „Tanár” ellenállása miatt nem haladt előre. Erről 1968. március 13-án Keresztury jelentéséből értesülünk:

> Jelöltünk kérésünkre sorolta fel azokat a szeminaristákat, akik szerinte egy későbbi időben alkalmasok arra, hogy tanulmányuk folytatása céljából nyugati országokba kiküldetésre kerüljenek.
>
> Rövid jellemzésüket - bár szóban elmondta - leírni azért nem akarta, mert azt spirituális funkciójával nem tartja összeférhetőnek. A nevekből megállapítható az is, hogy kínosan kerüli azokat, akik gyanúsíthatóak azzal, hogy velünk valamilyen vonatkozásban kapcsolatban vannak, annak ellenére, hogy francia nyelvtudásuk megvan, pl. Turay Alfréd esetében. Álláspontja azt igazolja, hogy a jelölt nevelésével sokat kell foglalkozni.

\*

Keresztury panaszkodásai ebben az időszakban állandósultak. Az 1968-as nyári kiutazási program ismertetése kapcsán jelentésében is megörökítette, hogy „jelöltünk (...) anyagában továbbra is fellelhető az óvatoskodás, hogy minél kevesebb névről és konkrétumról kelljen beszélnie”. Esetenként az is előfordult, hogy „Tanár” nem jelentett olyan dolgokat, amelyekről az állambiztonságiak más forrásból tudomást szereztek, mint pl. amikor 1968 októberében Kovács Jenő jezsuita szerzetesnek titokban küldeményt hozott nyugatról.

Ezek a jelentések mindig több példányban készültek. Az egyik mindig „Tanár” munkadossziéjába került, a 2. és 3. példányt vagy a III/I-4 osztály (hírszerzés Vatikán és Izrael ellen) vagy általában „Mezei et.” vagy „Barát et.” kapta, akik feltehetően a III/III. munkatársai voltak.

„Tanár” beszervezése rendkívül elhúzódott. Négy évvel megkörnyékezése után még mindig nem jutottak el odáig, hogy konspirált lakásra vigyék, vagy ügynöki kartont állítsanak ki róla. Az időközben őrnaggyá előlépett tartótisztje, Keresztury 1969. március elsejei találkozó után jegyezte fel először némi elégedettséggel, hogy „a jelölt első ízben ad személyre vonatkozóan szemléletesebb jelentést”. A helyzet azonban nem javult észrevehetően, mert a tartótiszti megjegyzések visszatérő eleme, hogy „teljesen személytelen”, „névtelen” jellegűek „Tanár” beszámolói, aki ebben az évben végre megkaphatta tanári kinevezését a Hittudományi Akadémiára, ahol korábban csak megbízott előadó volt.

Esetenként „Tanár” kifejezetten fellazító stílusú javaslatokat tett arra vonatkozóan, hogy miért kell egyházi személyek nyugati kapcsolatait támogatni. Ne feledjük, ebben az időben a címzett szája ízéhez kellett igazítani minden effajta beadványt. „Tanár” szerint a magyar meghívottak jelenléte „azt emeli ki és azt dokumentálja, hogy Európa nem Nyugat-Európa, hanem Európába beletartozik Kelet is, a szocialista országok is. Közös európai feladatok vannak, és a közös európai feladatokban - még egyházi téren is - szükség van arra, hogy a szocialista országok résztvevői is ott legyenek. Ez tudja egyedül biztosítani azt, hogy ne emigránsok kérkedjenek a hazai színekkel.”

1970-ben „Tanár” még mindig csak jelölt, de a találkozók helyszíne (a Gellért cukrászda vagy a Gundel) ekkor már fel van tüntetve a jelentéseken. „Tanár” óvatlanabb lett, mert egyre több személyes információt közölt a beszélgetések során. Esetenként írásos anyagot is átadott, de abban mindig csak utazásaival kapcsolatos alapinformációk szerepeltek. Az

első olyan elszólása, amelyről tudnia kellett, hogy másnak komoly kárt okoz, 1971. március 17-én történt.

> A budapesti pasaréti ferences rendház belső életében zavaró körülményt alkot, hogy az ottani lelkész tett olyan kijelentést mások előtt, hogy neki jelentést kell tennie az Állami Egyházügyi Hivatalnak, ill. jelentést tesz a belügyi szerveknek. Ezt a jelentést nem vették komolyan, de érthetően ellenszenvet vált ki, ill. nagyon önkénytelenül is félelmet, bizonytalanságot. Viszont az már jobban zavaró tényező, hogy az illető tett olyan kijelentést, hogy A. B.[^2] nem kerülhet oda.
>
> Megjegyzés: Kijelentései visszatetszést szülnek és még a lojális személyek körében is ellenszenvet vált ki \[sic!\]. Az ellenséges elemek pedig ilyen körülmények között szimpátiát kapnak.

Nem tudjuk, mi történt a jelentés hatására. „Tanár” kockáztatta, hogy a plébános büntetést fog kapni azért, mert a papok előtt dekonspirálta magát. Legalább ennyire súlyos, hogy azt is kockáztatta, hogy a templomba új, még nem dekonspirálódott ügynököt helyeznek, ami teljesen logikus lépés lett volna az állambiztonságiak szempontjából, tekintettel arra, hogy első ügynökük nem végzi a feladatot. „Tanár” mindenesetre egyszerre két árulást is elkövetett. Az egyházát védő ügynök elárulása sem kis bűn, de lehet, hogy ez csak elszólás volt „Tanár” részéről, aki a súlyos árulást azzal követte el, hogy A. B. atya elhelyezéséhez hajlandó volt igénybe venni az állambiztonságiak segítségét.

\*

„Tanár” 1972 márciusában új tartót kap, Bozsik László őrnagy személyében. Jelentései a püspöki kinevezésekről, a pannonhalmi főapát választásáról szólnak, rendkívül visszafogott stílusban. A többéves tartótiszti „nevelőmunka” nála nagyon lassan éreztette hatását. 1972. április 14-i jelentésében érhető tetten némi elmozdulás, ugyanis elmarasztalta Monsberger apátot, aki a pannonhalmi főapát választását állambiztonsági szempontból „nem készítette elő, csakúgy, mint a ferenceseknél, ahol az első jelöltet az Állami Egyházügyi Hivatal nem fogadta el”. 1972. június 16-i jelentését már mint „ügynök” adja le. Az állambiztonsági szervek szabályai szerint „ügynöki” minősítést csak azok kaphattak, akik pressziós alapon, valamilyen zsarolással lettek beszervezve. Erre való utalás nincs a munkadossziéban, a beszervezési dossziét, amelybe minden ilyen jellegű anyag bekerült, egyelőre nem sikerült fellelnünk.

November 21-én találjuk tőle az első kézzel írt jelentést - korábban a tartótiszt gépelte le a találkozók beszélgetéseit, vagy úti jelentések esetében „Tanár” adott le írógépes, aláírás nélküli szövegeket. 1973. július 27-én már „tmb”, azaz „titkos megbízott” minősítést kap, ami elvileg azt jelenti, hogy „elvi alapon”, nem kényszer hatására, hanem világnézeti meggyőződésből hajlandó az állambiztonsági szervekkel való együttműködésre. A BM 1973-as hálózati munka felülvizsgálatáról készül jelentés szerint „éppen a számszerűség teljesítése érdekében előfordult, hogy a beszervezési javaslatokban a jelölt lehetőségei vagy tulajdonságai (esetenként mindkettő) . „Tanár” esetében ekkor még egyértelmű, hogy tmb-vé történt minősítése az előbb említett lakkozás eredménye. Az átminősítés eredménye az volt, hogy „Tanárral” ettől kezdve nem cukrászdákban, hanem a „Palotás” fedőnevű konspirált lakásban találkoztak. Jelentéseinek hangneme azonban nem változott. Ha adott is a szervet érdeklő információt, az személytelen és ezért veszélytelen volt, mint pl. az a híre, hogy „a Hittudományi Akadémián többektől hallotta, hogy Mindszenty leváltását követő éjjel a Vatikán falát összefirkálták Mindszentyt éltető szövegekkel”. Nincs jele annak, hogy „Tanár” 1973-as rektori kinevezésében bármi szerepe lett volna annak, hogy ő az állambiztonság titkos munkatársa.

Utolsó ismert jelentését 1974. május 3-án adta Mindszenty felmentéséről és a Szent Tamás kongresszusról. Az utolsó érdemi szöveg tartótisztjétől származik: „Értékelő jelentés: III/III-1-b

\*

Paskai karrierje töretlenül haladt tovább. 1978-ban püspökké szentelték, 1982-ben érsek, 1986-tól a Magyar Katolikus Püspöki Kar elnöke, 1987-től prímás, 1988-tól pedig bíboros. Nyilvános tevékenysége viszont ellentéte „Tanár” visszafogottságának. Püspökként az ÁEH és az állambiztonság meghosszabbított karjaként nyomta el a kisközösségi mozgalmat. Mindszenty kapcsán még 1987-ben is azt volt képes nyilatkozni a Wochenpresse című lapnak, hogy Rákosi „a megegyezést kereste”, és hogy Mindszenty „makacsságával” tönkretette egyházát. Cinikus módon később is azt nyilatkozta, hogy nem tartja szükségesnek Mindszenty rehabilitálását, mert az egyházban „természetes a szenvedés vállalása” (tévéinterjú, 1989. május 14.). Mindezt akkor mondta, amikor Nagy Imre és mártírtársainak rehabilitálása és ünnepélyes újratemetése már eldöntött tény volt. Egyetlen eset sem ismert, amikor kiállt volna az állameskü megtagadásáért felfüggesztett papok vagy a katonai szolgálatot megtagadó hívők mellett. Túlzott és feltűnő lojalitására jellemző, hogy 1989 szeptemberében ő bizonyult a püspöki karból a leggyávábbnak, és egyedüliként szavazott a pártállammal kollaboráns papokat tömörítő „békepapi mozgalom” fenntartása mellett. Ez annál is furcsább, mert Szendi József veszprémi püspök 1989 májusában nyílt levélben kérte, hogy szüntesse meg ezt az intézményt, amelyet valójában az MSZMP, illetve az általa irányított Hazafias Népfront finanszírozott. Miközben a szomszédos országok békepapjait 1989-ben papi állásukból leváltották, Magyarországon mindenki helyén maradhatott. 1989. április 30-án fő elnyomójának, az egyházat tönkretevő egykori villamoskalauz Miklós Imre államtitkárnak az Állami Egyházügyi Hivatal megszüntetése alkalmával képes volt a következőket írni:

> Igen tisztelt Államtitkár, Elnök Úr! Váratlanul ért a hír, hogy saját kérésére megválik eddigi munkakörétől. A magam részéről abban bíztam, hogy együttműködésünk még éveken keresztül tartós marad.
>
> A mostani, sok új problémával megterhelt, de a megújulás és a kibontakozás felé haladó időszakban megfontolt, sok tapasztalattal rendelkező, nyugodt és a következményekkel reálisan számoló vezető egyéniségekre van szükség. Államtitkár Úrban ilyen személyt ismertem meg. Ezért őszintén sajnálom, hogy az eddigi harmonikus, eredményes munkakapcsolatunk megszakad.
>
> Kötelességemnek tartom, hogy kifejezzem köszönetemet mindazért, amit működése idején a katolikus egyházért tett. Sokszor megtapasztaltam jóindulatát, segítőkészségét, amellyel előmozdította egyházunk életének a kibontakozását. De azt is tudom, hogy sokszor kiállt a katolikus egyház érdekében, nem egyszer kockázatokat is vállalva. A vezető munkát végző sokszor tapasztal indokolatlan kritikát, félreértést. Én mindig a reális szemléletre törekedtem. Ehhez a reális szemlélethez tartozik annak az észrevétele is, amely nem a nagy nyilvánosság előtt, hanem a csendes, sokszor nagyon is fáradságos és másoktól nem érzékelt munka keretében történt.
>
> Amikor most a hivatalos munkakapcsolat megszűnik, nem mulaszthatom el ennek a csendes munkának a kiemelését, értékelését és megköszönését. Egyben kifejezem köszönetemet személyem iránt tanúsított jóindulatáért, munkám eredményességének a segítéséért.
>
> A magam részéről megbecsüléssel gondolok végzett munkájára, személyére. Kérem, őrizzen meg jó emlékei közt. Ugyanakkor biztosítom, hogy én is jó emlékezettel gondolok Államtitkár Úrra. Örülnék, ha személyes kapcsolatunk továbbra is megmaradna.
>
> Ígérem, hogy a magam módján és meggyőződésem szerint, továbbra is megemlékezem Államtitkár Úrról: Isten áldását kérem életére, kívánok jó egészséget és sok örömet kedves Családja körében.
>
> Kedves Feleségével együtt sok szeretettel köszöntöm.
>
> Fogadja Államtitkár, Elnök Úr őszinte nagyrabecsülésem és megkülönböztetett tiszteletem kifejezését.
>
> Paskai László bíboros, prímás, esztergomi érsek

\*

Vajon mi vehette rá Paskait ennek a levélnek megírására? Nem tudta még 1989-ben sem, hogy a pártállam a történelem szemétdombjára kerül? Mi történhetett vele 1975 és 1989 között, hogy a belügyeseket kijátszó személyből a kádárizmus kiszolgálójává vált? Az érintett nem nyilatkozik, bár pápát választani elment. Paradox módon az 1975-ig tartó ügynöki tevékenységének dokumentumait nem kellene szégyellnie: ami abból kiderül, az inkább mellette szól, hiszen jelentései szinte minden esetben semmitmondó dolgokat tartalmaznak. Még nyilvánvalóbb ez, ha összevetjük jelentéseinek stílusát Szepesi György vagy Szabó István szövegeivel. Lehet, hogy „Tanár” jelentéseinek további kötetei is ilyen jellegűek? Nem tudhatjuk, a Paskai-dosszié folytatását vagy Nemzetbiztonsági Hivatal kezeli, vagy megsemmisítették. Előbb-utóbb azonban minden kiderül. A jelentések sok példányban készültek, az objektumdossziék többsége fennmaradt. Bár a szocialista Tóth András és a fideszes Kövér László mindent elkövet az NBH-nál őrzött ügynökdossziék napvilágra kerülése ellen, és az illetékesek a legsemmitmondóbb aktákat is 2028-ig vagy 2058-ig titkosítják,[^3] az információk mégis folyamatosan szivárognak. Nem járna mindenki jobban, ha egyszer tiszta vizet öntenénk a pohárba?

„Tanár” ügynökdossziéja azonban más tanulságokkal is szolgál. Még a legszorongatottabb ügynök is rendelkezett némi mozgástérrel. Nem az az igazi kérdés, hogy a pártállami diktatúrában ki írt alá a beszervezési dokumentumot, hanem az, hogy mit csinált ez után. Paskainak mint hálózati személynek a története - legalábbis az eddig megismerhető jelentések alapján - arra bizonyíték, hogy különösebb lealjasodás nélkül is lehetett valaki hálózati személy. Szembeállítva azokkal az ügynökökkel, akiknek jelentéseiben tetten érhető az állambiztonsággal történő azonosulás, ilyesmi Paskai jelentései esetében nem állítható. Útijelentései sem voltak rosszindulatúak. Paskai Spann Gáborral, Szabó Istvánnal és másokkal ellentétben hosszú ideig meg tudta oldani, hogy ne adjon tippeket, ne áztasson el másokat. Lassan engedett csak fel, de még tíz év után sem adta át magát teljesen a szerveknek. Hozzá kell tennünk: sok pap, mint például Endrey Mihály és Udvary József püspökök Paskainál jóval bátrabbak voltak, és még ennyit sem vállaltak, sőt adott esetben még az Állami Egyházügyi Hivatallal sem voltak hajlandóak együttműködni. Az ügynökök között is akadtak, akik jobban ellenálltak: a „Péteri”[^4] fedőnevű, Győr-Sopron megyében foglalkoztatott „informátort” 1968-ban igen hamar kizárták a hálózatból. Tartótisztje, Frigyik Jenő alezredes szerint:

> „Péterivel” vitám volt azért, mert nem volt hajlandó megnevezni a hírforrásokat. „Péterivel” kifejtette, hogy ő azt vállalta, hogy államellenes tevékenységről gátlás nélkül beszámol, a fenti fecsegéseket viszont nem tartja államellenesnek, így nem akarja megnevezni a fecsegőket. A kérdés bagatell voltának megmagyarázása sem járt eredménnyel, ugyanis „Péterivel” kitartott álláspontja mellett.
>
> Véleményem szerint „Péterivel” fenti magatartása nem igen egyeztethető össze egy informátor követelményeivel, ezért javaslom, hogy egy későbbi találkozón tegyük fel a kérdést, vagy hajlandó minden gátlás nélkül támogatni munkánkat, vagy nyilvánosságra hozzuk a vele kapcsolatos kompromittáló jellegű adatainkat.

A jelentés szélére kézzel ráírták: „Azt jobban át kell gondolni.” Nem tudjuk, pontosan mi történt, de tény, hogy „Péterit” hamarosan kizárták a hálózatból. Azért, mert nem volt hajlandó az árulás minimumára sem, amit Paskai viszont elkövetett. Nem igaz tehát az, hogy Paskai ügynöki tevékenységéért teljesen felmenthető, mert akkor azokat vesszük semmibe, akik a gonosz megkísértésének nála jobban ellen tudtak állni. Azokat, akik az egyház hősei és vértanúi.

\*

Ebből viszont az is következik, hogy az iratok nyilvánosságra kerülésének nem csak vesztesei lennének. Sok ügynökként megbélyegzett személyről kiderülhetne, hogy a kényszerpályán belül is találtak mozgásteret és meg tudták őrizni méltóságukat és emberi integritásukat. A jelenlegi hallgatással a Magyar Katolikus Püspöki Kar a Kádár-rendszert konzerválja. Minden egyes személy, aki titokban hordozza magában ügynöki múltját, 15 évvel a rendszerváltás után is a diktatúra rabja. A jelenlegi ügynökbotrányok valójában a felszabadulásról, a megszabadulásról és a megbocsátás lehetőségéről szólnak. Ezt a lehetőséget rabolják el maguktól és híveiktől azok a lelkipásztorok, akik a Kádár-rendszer bűneit magukkal viszik a sírba, ahelyett, hogy megszabadulnának tőle.

Ugyanakkor az a félelmetes tapasztalat is adódik, hogy még azokban is, akik vonakodva engedelmeskedtek ügynökként, idővel kialakulhatott valamiféle lojalitás ahhoz az államhatalomhoz, amely valójában megalázta őket. A nemtelen szerep kényszerű vállalása sokakban nem növelte, hanem csökkentette a belső ellenállást. A titkosszolgálatok művelői az emberi léleknek erre az esendőségére számítottak. A legnagyobb aljasságuk ez volt. Ennek a felismerésnek a megerősödése a közvéleményben az ügynökjelentések nyilvánosságra hozatalának az értelme.

Nyolc évvel ezelőtt, A (Történeti) Hivatal áldozatai címmel sorozatot indítottunk az állambiztonsági iratnyilvánosságról. A címadó írásban Kenedi János példákkal bizonyítottan állította, hogy a rendszerváltozás után hozott ügynöktörvény igazságtalan, mert az inkább védi a titkosszolgálati apparátus tagjait, mint az áldozatot, az apparátus érdeke erősebb, mint a múlt megismerésének alkotmányos joga. Nyolc éve dokumentumokkal, magyar és külföldi kritikai tanulmányokkal keressük és ajánljuk a korszerűbb és igazságosabb jogi megoldás lehetőségét. Olyan törvény megalkotásához kívántunk tényeket és érveket fölsorolni, amely megszünteti az igazságtalan alaphelyzetet, és a társadalmi hisztéria helyett megnyugvást teremt. Amellyel a méltatlan helyzetek elkerülhetők lettek volna.

Élet és Irodalom szerkesztősége

Kenedi János: A (Történeti) Hivatal áldozatai 1998/24.

A titok ára (ford. Széky János) 1998/24.

Joachim Gauck: Hivatal az áldozatokért 1998/25.

A szódás és lova (Kozák Gyula) 1998/25.

Pontosítás (Hegedűs B. András) 1998/25.

Timothy Garton Ash: A célszemély látószögéből 1998/26.

Vásárhelyi Mária: Az én kis piti történetem 1998/26.

Közelmény (Szalai Pál) 1998/26.

Vezér Erzsébet: Kis kiegészítés 1998/26.

Ludassy Mária: Az ország hajója 1998/26.

Verebélyi Imre: A sugallat nem igaz, de fölöttébb érdekes! 1998/27.

Ungváry Rudolf: A gyermek, mint besúgó 1998/28.

Lángh Júlia: Hangulatjelentés 1998/28.

Az állambiztonság internacionalizmusa 1998/29.

Az eltűnt bili nyomában (Lángh Júlia) 1998/31.

Del Medico Imre válasza 1998/31.

Varga László: Az állambiztonság átmentése 1998/31.

Kőszeg Ferenc: Érvek az ügynöktörvény módosításához 1998/33.

Belügyi feljegyzés és MSZMP-döntés Mérei Ferencről 1998/35.

Erős Ferenc: Önarckép (történelmi?) háttérrel 1998/35.

Válaszféle Kőszegék felderítésére (Markó György) 1998/36.

Miért Kőszegék, miért Markó? (Kőszeg Ferenc) 1998/36.

Szikinger István: A nemzetbiztonsági szolgálatok áldozatai 1998/37.

Karsai László: Történész a Történeti Hivatalban 1998/38.

Szakály Sándor: Bécs helyett Budapest 1998/40.

Kun Miklós: Moszkvai levéltári mozaikok I. 1998/41.

Kun Miklós: Moszkvai levéltári mozaikok II. 1998/42.

Kun Miklós: Moszkvai levéltári mozaikok III. 1998/43.

Kenedi János: „Figyeltessen mindenkit, kivéve engem” 1998/44.

Andrzy Paczkowski: Politika a levéltárban 1998/49.

Gyekiczki András: Fejezet egy irattár regényéből 1999/1.

Timothy Garton Ash: Az igazsághoz vezető négy út 1999/18.

Varga László: Kommunista múlt - demokratikus jogállam 1999/20.

Karol Sauerland: A besúgás öröme I. 1999/21.

Karol Sauerland: A besúgás öröme II. 1999/22.

Halmai Gábor: Átvilágítandó sajtómunkások? 1999/28.

Varga László: A Stasi Budapesten I. 1999/33.

Varga László: A Stasi Budapesten II. 1999/34.

Helmut Müller Endbergs: Az állambiztonság az NDK külső és belső biztonságának talpköve 1999/34.

Monika Tantzscher: A Stasi és a magyar szolgálat 1999/36.

Thomas Auerbach: Előkészületek az X-napra 1999/36.

Stephan Wolf: Az NDK állambiztonsági szolgálata és az egyház 1999/37.

Andreas Bley: A Stasi iratait kezelő szövetségi megbízott munkája 1999/38.

Ungváry Rudolf: A kultúraformáló erő 1999/45.

Tar Sándor és Kenedi János levele - Levélváltás besúgó és besúgott között 1999/45.

Varga László: Demszky esete a továbbélő állambiztonsággal 1999/46.

Hozzászólások Tar Sándor és Kenedi János levélváltásához 1999/46., 47., 48., 49., 2000/3.

Varga László: T, mint titkos, t, mint téboly I. 2000/6.

Varga László: T, mint titkos, t, mint téboly II. 2000/7.

Varga László: Hárman egy kivégzésről 2000/19.

J. Győri László-Sasvári Edit: Ásatag történet 2000/50.

Varga László: Nyílt levél Pető Iván országgyűlési képviselőhöz 2001/9.

Pető Iván: Válasz Varga Lászlónak 2001/10.

Kenedi János: A diktatúrák folytonossága helyreáll 2001/12.

Varga László: Kinek a törvénye? - az ügynöktörvény a parlament előtt I. 2001/15.

Varga László: ...vagy Barrabás? - az ügynöktörvény a parlament előtt II. 2001/16.

Varga László: A rendszerváltás eltörlése - az ügynöktörvény a parlament előtt III. 2001/18.

Varga László: A szolgálat és a téboly, az örök 2001/25.

Varga László: Kinek a szabadsága? I. A tetteseké? 2001/26.

Varga László: Kinek a szabadsága? II. Az áldozatoké? 2001/27.

Hack Péter: Rendszerváltás vagy ügynökpuccs? 2002/26.

Tóth Csaba-Török Gábor: A Medgyessy-botrány és az SZDSZ 2002/26.

Miklósi Zoltán: A Medgyessy-ügy és a szocialisták 2002/28.

Csizmadia Ervin: Medgyessy öt éve 2002/29.

Halmai Gábor: A köz érdeke és az ügynökminiszterek titka 2002/33.

Miklósi Zoltán: A Medgyessy-ügy és a szabad demokraták 2002/38.

Kenedi János: Komparatív spionisztika 2002/44.

Varga László: Kit figyeltek? - avagy a vágy titokzatos tárgya 2002/47.

Eörsi István: A besúgójelentés mint kultúrtörténeti forrásmunka 2002/47.

Majtényi László: „Kifordult belét végre megmutatja a létezés” 2002/49.

Varga László: A diktatúra szennyese - a demokrácia szégyene - változatok a szembenézésre 2003/7.

Kenedi János: A második paragrafus 2003/8.

Varga László: Az ügynöktörvény fináléja - avagy egy államtitkár ámokfutása 2003/20.

Karsai László-Kenedi János-Varga László: „Tollal és (titkos) fegyverrel” 2003/21.

Kenedi János: Tévedtem - Utóirat a besúgott és a besúgó közti levélváltáshoz 2004/6.

Péter László: Egy politikai nyomozóról 2005/3.

Halmai Gábor: Ügynöktörvény és alkotmány 2005/5.

Hack Péter: Az ügynökvilág vége vagy újabb győzelme? 2005/6.

Anonym: Elmondom hát... (egy beszervezés története) 2005/7.

Bauer Tamás: Ügynöklicit 2005/8.

Varga László: Lelkünk rosszabbik fele avagy az újabb ügynöktörvény elé 2005/8.

Téri Tamás: Bővített vallomás 2005/9.

Kis János: Az iratnyilvánosság és az alkotmány 2005/12. (melléklet)

Horváth Kálmán: Történelmem ügynöknézetben 2005/13.

Varga László: A megismerés joga avagy az Alkotmánybíróság döntése után 2005/41.

Paul Lendvai: „Michael Cole” tündöklése és bukása 2006/2.

Gervai András: Egy ügynök azonosítása 2006/4.

Kézdi-Kovács Zsolt: Jelentek
============================

Ez az írás évekkel ezelőtt, Esterházy Péter Javított kiadásának megjelenésekor készült. Nem a nyilvánosság számára: inkább azért, hogy emlékezetem romlásával ne fakuljanak meg az események részletei. Most azt gondolom: itt az ideje a közlésének.

Igen, beszervezésem azzal a bizonyos 1957. februári elvitelünkkel van kapcsolatban. A Színház és Filmművészeti Főiskola elsőéves filmrendező-hallgatóiként rendszeresen jártunk színházba. Aznap este hárman mentünk, Szabó István, Kardos Ferenc meg én. A Petőfi Színházban, a Hat szerep keres egy szerzőt című Pirandello-darab második felvonása után, a foyerben fogott karon egy bőrkabátos alak, pisztolyt nyomott az oldalamhoz, „van fegyvere?”, kérdezte, mire nekem nevetnem kellett, a színházi szünet nyüzsgése fogott körül, abszurd volt a helyzet, „nincs”, mondtam. Feltűnés nélkül kivitt az utcára, ott már három Pobjeda állt és néhány hasonló alak, gyorsan végigtapogattak, elkérték a ruhatári jegyemet, közben beültettek a hátsó ülésre, középre, vártuk a többieket és a kabátokat, azok is megjöttek, közben néztem a műszerfalat, amelyből hiányzott a sebességmérő óra (nehogy sejtsem, milyen távolságra visznek), ketten ültek mellém, kétoldalt persze. Nem volt szükség a titkolódzásra, egy gyors kanyarral a Deák téri főkapitánysághoz vittek. Az Engels téri főbejáratnál álltunk meg, a bejárat mellett a falnak fordulva várakoztam. Utánunk jött a másik két kocsi, Szabó Pistát hozta az egyik, Kardos Ferit a másik, mindhármunkat a falnak fordítottak, ott az utcán, a kapu mellett, csak fél szemmel láthattam, hogy ők azok. Bekísértek a főkapitányság nagy, üres garázsába.

Egyedül maradtunk. A nagy garázs három sarkába ültettek le minket, csend lett. Néztük egymást, megpróbáltuk kitalálni, mit gondol a másik kettő: mi lesz velünk.

Azóta is szerettem volna megkérdezi tőlük, ténylegesen mi járt a fejükben. De sohasem beszéltünk erről a „kalandról”, sem azután, sem később. Most meg már...

\*

Rövidesen jöttek értünk, liften felvittek az első emeletre, elvették a dolgainkat, pénztárcát, igazolványt, övet, cipőfűzőt. Aztán hosszan várattak egy folyosón, arccal a falnak. Pista állt néhány lépésnyire mellettem. Elment mögöttünk az egyik nyomozó, aki behozott. „Rohadt ellenforradalmár”, morogta, ahogy Pista mögé ért, és nagyot rúgott a fenekébe abban a bizonyos bőrkabátban, amely aztán az Apa című film egyik főszereplője lett. Pista a falnak esett, nagyot koppant a homloka.

Akkor voltunk együtt utoljára, rövidesen külön-külön elvezettek bennünket. Pistát egyszer láttam, talán másnap: a folyosó túlsó felén vezették el abból az irodából, ahová engem kihallgatásra vittek.

Liften vittek lefelé, a hajdani biztosító épület hádészi pincerendszerében volt a fogda. Kis cellába kísértek be, a mennyezet közepén könyörtelenül égett egy erős villanykörte, széles priccs foglalta el a cella legnagyobb részét, ezen két embernek volt hely, és ketten feküdtek is rajta. Egy pokróc jutott kettőjüknek, nem voltak boldogak, hogy harmadikként helyet kell szorítaniuk nekem. Kiderült, hogy ők a „háziak”: a háziszolgák, akik az élelmiszert osztják, a szemetet szedik össze, a kübliket ürítik. Lábtól valahogy elvackolódtam mellettük, a kabátommal takarództam. Tengerészkék télikabátom Sáco nagybátyám jugoszláv tengerész-ruhatárából való szövetből készült, néhány éve hordhattam, de ilyen méltánytalan bánásmódot sohasem szenvedett. Most azonban nem lehetett finnyáskodni, fáztam. Cellatársaim egyetlen szót sem szóltak hozzám, vagy talán megkérdezték: egyetemista vagyok-e. Egyszerűbb emberek voltak, egymás között sem beszéltek semmit. Nekem sem volt mondanivalóm, el voltam foglalva magammal. Sokkszerűen ért ez az egész. Semmi rendkívülit nem csináltam a forradalom alatt, nem számítottam arra, hogy egyszer célkeresztbe kerülök. Illetve, nehéz ezt megmagyarázni, abban az időben mindig számíthattál rá, hogy elvisznek, bezárnak, rád bizonyítanak valamit. Rokonaim, ismerőseim között nem egy járta meg a KatPol börtöneit, Recsket, apám maga is volt börtönben 1945 után: nem tűnt olyan abszurdnak, mint ma, amikor visszagondolok erre. Tudtunk a lefogottakról, tudtuk, hogy március 15. előtt a „hőbörgések” megakadályozására megelőző akciók készülnek. A forradalom alatti „cselekmények” kapcsán is még bőven folytak a nyomozások. Legfeljebb azt nem értettem: mért pont én? Lázasan dolgozott a fejem: mi lehet az ok? Mit követhettünk el mi hárman, hogy „elvittek”?

Az éles fény ellenére elnyomott az álom.

Nem sokat aludhattam, az is inkább félálom volt. A két „házi”-t korán ébresztették: nekik kellett a reggelit széthordani, a kübliket kiüríteni. Végre egyedül maradtam a zárkában, kinyújtózkodtam a priccsen. Aztán hoztak valami reggelit: feketekávét bögrében, kenyeret, kiengedtek vécére. Aztán újra egyedül maradtam, jól esett a csend és magány. Később bejött egy aránylag fiatal főhadnagy, barátságosan, szinte együttérzően kérdezte: „Hogy van?” „A körülményekhez képest jól”, válaszoltam. Mit mondtam volna? Hogy nem értem, mi ez a szörnyűség? Hogyan érezhetem magam egy földalatti börtönben, a teljes reménytelenségben, nem tudva, mivel vádolnak, elszakítva addigi egész életemtől, családomtól, akik nyilván nem tudják, mért nem megyek haza, egy átvirrasztott éjszaka után nyilván mindenütt keresnek már? Pedig hiba volt ez a mondat, rövidesen rájöttem. Kisvártatva jöttek értem, foghattam a kabátomat, könyökömmel szorítva le-lecsúszó nadrágomat átkísértek egy másik zárkába.

Ehhez képes az a néhány óra magány valóban a paradicsom volt. Nagyobb pincezárkába kerültem, lehettünk vagy húszan-huszonöten. Sűrű, áporodott levegő csapott meg. Itt nem volt olyan éles a fény, a sarkokban, a fal mellett fekvőket alig lehetett kivenni. Amolyan, a zuhanyozókban használatos farácsok voltak a földre téve, azon feküdt mindenki. „Keressen magának helyet” - ennyi volt az utasítás, bezáródott az ajtó. Tanácstalanul, kétségbeesetten álltam, részvétlen tekintetek néztek vissza rám. Végül valaki, egy aránylag fiatal ember magához intett, helyet csinált maga mellett. Leterítettem a kabátomat az egyik farácsra, valahol a teremzárka közepén. Állandó volt a zaj: mindenki egyszerre beszélt.

A férfi kikérdezett. Ki vagyok, mi vagyok, honnan jöttem? Magáról elég furcsákat mondott: hogy harcolt a Köztársaság téren, és tiltott fegyverviselésért volt elítélve vagy fogják elítélni - nem egész értettem. Vigasztalni próbált: az egyetemistákat csak néhány napra hozzák be, biztos kiengednek. Begubództam magamba. Próbáltam gondolkodni. Miért vagyok itt? Nem harcoltam, gyáva voltam, jóformán nem vettem részt semmiben, vagy csak annyiban, amennyiben a többi főiskolás. Akkor mit akarhatnak tőlem? Nem voltak illúzióim: családomban, ismerőseim között voltak néhányan, akik megjárták az Andrássy út 60-at. Tudtam, nincs szükség valódi bűnökre, ha szükséges, rád tudnak bizonyítani bármit. Muhoray Zoli nagybátyám jutott eszembe, akit betegre vertek a Fő utcai Katonapolitikán. Meg Újházi György író szomszédunk, akit hetekig kínoztak. Gyöngyössy Imre osztálytársunk, aki három évet töltött börtönben az ötvenes években, és aki egy hétig állt a falnak fordulva, utána tenyérnyi darabokban jött le testéről a bőr.

\*

Rövidesen jöttek értem: kihallgatás. Újra a lift, most felfelé, az első emeleten lehettünk, szemben látszott a Deák Ferenc utca túloldala. Magas, erős férfi fogadott. „Na, maga mért van itt?” - kérdezte. „Nem tudom” - feleltem, és az igazat mondtam. „Pedig azt magának kellene tudnia” - mondta fenyegetően. Jegyzőkönyvet vettek fel. El kellett mondanom mindent a családomról, az életemről. (Huszonegy éves se voltam: mit mondhattam el?) Aztán hosszan-hosszan az „ellenforradalomról”. Hol voltam, mit csináltam, hol harcoltam... „Nem harcoltam” - mondtam erre, de csak legyintett: „Mindenki ezzel kezdi.” Mit tudok a környezetemről, a barátaim ellenforradalmi tevékenységéről? Nem nagyon tudtam semmit. Egy idő után türelmetlen lett - legalábbis ezt játszotta -: „Látom, maga nem akar őszinte lenni. Nekünk van időnk. Most szépen visszamegy a zárkájába.”

„Mit akartak?” - kérdezte a szomszédom, amikor visszafeküdtem mellé. „Jó, ne mondj el semmit, itt nem jó, ha mások bármit is megtudnak rólad.” Hallgattam. Megpróbáltam összeszedni magam. Nyilvánvaló, hogy a kihallgatások folytatódnak. Mit kell mondanom, mit mondhatok? Bizonyos dolgokat biztosan nem fogok elmondani, a Köztársaság téri találkozást Gábor Palival biztosan nem.

Most egy kitérőt kell tennem: október 30-án, a pártház ostroma előtt a Thököly úton összefutottam Gábor Palival és egy barátjával. Ők is, akárcsak én, hallották a „szocializmushoz hűek” toborzását bejelentő rádióközleményt, mentek a Keleti pályaudvarra fegyverért, hogy „megnézzék, mi ez a forradalomellenes szervezkedés?” Nem mentem velük. Később merészkedtem csak vissza, amikor a lövöldözés elült, az ÁVH-s halottak sorban feküdtek az épület előtt. Azt mindnyájan tudtuk: ha valaki felismeri, hogy Pali részt vett a pártház ostromában, kivégzik, mint sok más társát. Ezért keltett riadalmat, amikor 1958-ban a Keleti Márton Tegnap című filmjéhez asszisztensként beosztott osztálytársaim a dokumentum-filmgyárból kapott 56-os anyagokon felfedezték Gábor Pali jellegzetes mozgású, géppisztolyos, világos ballonkabátos figuráját a pártház ostroma végén forgatott anyagokon. Osztálytársaimnak volt annyi lélekjelenlétük, hogy kivágják és eltüntessék ezt a felvételt. (Egy másik verzióját a rendszerváltás után láttam egy Amerikából hazatért anyagon.) Gábor Palit senki nem ismerte fel, mi tízen meg hallgattunk, mint a sír.

Szabó Pista forradalom alatt naponta készített Szabad Kossuth rádiós anyagairól sem akartam beszélni, vagy a Politikai Foglyok Szövetségének alakuló üléséről, ahol Gyöngyössy egyik főszereplő volt; a bölcsészkari propaganda-munkáról sem: Gábor Pali Turján György színházi rendezővel szervezett egy hangszórós buszt, abban működtem közre, jártuk a várost, bemondtuk a híreket. A fényképekről sem beszélek, amelyeket a pártház ostroma után csináltam, talán nem találják meg, ha házkutatást tartanak. Viszont azt is tudtam, valamiről beszélnem kell. A lényegtelen dolgokról. A gyűlésekről a főiskolán, az utcákon való kódorgásaimról. De mire akarnak kilyukadni? És meddig tart ez a rémálom?

Lassan este lett. Elvittek egy embert, visszahozták: kaphatott néhány pofont, vérzett az orra. Néhányan a cuccukkal együtt eltűntek, mások jöttek a helyükbe. Egy öregember a sarokban hangosan sírt, többen nyersen rendreutasították. Este kilenckor még kiengedtek csoportosan a vécére, lassan kiismertem a rendet: utána reggelig se ki, se be többé. A zárka elcsendesedett. Elaludtam én is. Félálomban éreztem, hogy a szomszédom lassan szorosan mellém húzódik, finoman megfogja a farkam. Óvatosan, mintha álmomban lenne, arrébb húzódtam. Fiatalabbnak látszottam a koromnál, lányos arcú kisfiú voltam. A férfi szorosan mellettem lihegett, egyre gyorsabban, de többé nem ért hozzám. Aztán ő is elcsendesedett. Később, az éjszaka közepén az öregember jajgatására ébredtem: „Engedjenek ki, behugyozok!” Felkelt, az ajtóhoz ment, dörömbölt. Többen rászóltak, hogy hagyja abba, reggel hatig úgysem engedik ki. Ebben a zárkában nem volt kübli. Az öreg egy ideig jajgatva hívta az őrséget, aztán visszafeküdt. Ekkor a környezete kezdett lármázni: „Az állat! A sarokba pisált!” Nagy nehezen csend lett.

Másnap újra kihallgatásra vittek. Most egy kisebb irodába, köpcös, ritkuló hajú, a dohányzástól sárga fogsorú férfi fogadott. Kezdtük az egészet elölről. Én nem mondtam semmit, ő részletesen elmeséltette a napjaimat októberben. „Fegyver volt-e a kezében?” „Egyszer” - mondtam. Felcsillant a szeme. Elmeséltem a november elsejei diákgyűlést, ahol Holl Jancsi mellett ültem, akinek puskája volt: a felsősök védték a Vas utcai épületet a régi tulajdonos, a Keresztény Ifjak Szövetsége ellen, akik vissza akarták foglalni tőlünk. A helyzet komolyságát jellemzi, hogy Polgár Géza színészhallgató a honvédelmi tanszék félbevágott, demonstrációs célra kipreparált gépfegyverét tette ki az erkélyre, amelynek csak egyik oldalát volt szabad az utca felé fordítani, a másik oldala, mint egy metszet, a belső szerkezetet mutatta.

A kihallgató tiszt - Takács elvtárs, mint utóbb kiderült, hiszen ő lett az összekötőm - egyre ingerültebb lett. Valami olyat mondott, hogy úgy látszik nem értem: őszintének kell lennem velük, különben sohasem jutok ki innen. És persze a főiskolának is lőttek, mindörökre. Ha nem működök együtt velük, az a minimum, hogy a főiskolára soha többet nem tehetem be a lábam. Aztán visszaküldött a föld alá.

Újra eltelt egy nap. Most már tökéletesen kétségbeestem. A bezártság, a zárka bűze, a folytonos zaj és kiabálás, a teljesen kizökkent idő megtette hatását: pánikba estem, hogy sohasem jutok ki innen. Ráadásul szomszédom elmondta, hogy innen többnyire internálják az embereket, hogy ne tudja meg a külvilág, mi történik itt. Őt is elvitték kihallgatásra, visszatérve elmondta, hogy a Köztársaság téri pártház ostromában vett részt, el is fogták még decemberben, de megszökött, most újra elkapták. Nem egészen értettem a történetet, de őszintének látszott. Mindenesetre éjszakára igyekeztem minél távolabb kerülni tőle.

A legszörnyűbb az a tudat volt, hogy nem mehetek vissza a főiskolára többé. Számomra a főiskolára kerülés maga a csoda volt - ezer közül választottak ki tizünket. Mint értelmiségi származású, akinek ráadásul a bizonyítványa sem túl jó, semmi reményem sem volt az egyetemi felvételiken. Itt viszont nem számított a származás, az érettségi sem. Az egész - a környezet, az osztály, a barátaim, a tudat, hogy filmrendező lehetek - egészen valószínűtlen fordulata volt ez az életemnek. Ezért nem disszidáltunk, sem én, sem a családom a forradalom után, én magyar filmrendező akartam lenni.

Reggel újra felvittek. Újra Takács elvtárs kérdezett. Újra az egész kérdés-felelet sorozat. Csak most az asztalon ott feküdt a gumibot. Időnként eljátszogatott vele. Vizes pillantását elfelhőzte az elégedetlenség. „Meddig akarja ezt csinálni velünk? Ha nem működik együtt, komoly következményei lesznek.” Felemelte a gumibotot, az asztalra csapott vele. Aztán egyszerre - és most, negyvenöt év után, nem tudom hogyan - kibökte a kulcsmondatot: „Ha ki akar kerülni innen, együtt kell működjön velünk.” „De hát én mindent elmondtam” - nyöszörögtem halálra váltan. „Nem erről van szó. Megígérem, hogy még ma kikerül innen, visszamehet a főiskolára, mindent elfelejtünk magának, ha együttműködik velünk a jövőben.” Kezdtem érteni. Valami olyasmit makogtam, hogy én az ilyenre teljesen alkalmatlan vagyok. „Jó, akkor marad - mondta, és még egyszer az asztalra csapott -, gondolja meg jól. Visszaküldöm a cellájába. Gondolkozzon.”

Gondolkodtam, bár úgy éreztem, nincs mit. Nehéz megmagyarázni, de ahogy vitt a lift lefelé, a több emelet mély pincébe, fél évvel a levert forradalom után, tudtam, eleve egyenlőtlen küzdelem az egész. Én sosem voltam nagyon bátor, de itt hiába is lett volna bátorság. Tudtam azt is, hogy nem lenne erőm sem a veréseket kiállni, sem feladni azt, amit végre elértem: a főiskolát, a filmrendezőséget. Tudtam, hogy végig kell csinálni, ahogy lehet, és azt is tudtam, életem végéig gyűlölni fogom őket ezért, az egész rendszert.

Mire visszaértem a zárkába - mindig mellbe vágott a fojtogató hőség és levegőtlenség -, még többen lettünk, úgy látszik, az éjjel újabbakat hoztak be. Összébb kellett húzódni. A szomszédom most sem kérdezett semmit, őt is kihallgatták aznap reggel, félt, hogy rövidesen átszállítják a Gyűjtőbe, ahonnan - mint kiderült - a forradalom alatt megszökött.

\*

Nem telt el sok idő. Valami ebédet kaptunk, és utána máris hívattak. Újra Takács elvtárs fogadott, de most még valaki volt a szobában, háttal ült, az ablaknál cigarettázott. Takács elém tolta a papírt: „Ezt kell aláírnia, meglátja, nem is olyan nehéz. Néha találkoznia kell velünk, beszámolni, milyen a hangulat a főiskolán, a kollegái között. Amit tapasztal, le kell írnia. Kap egy fedőnevet, csak azon a néven szerepel majd, a valódi nevét senki nem ismeri, és kap egy telefonszámot, amelyen engem kell keresnie, ha valami mondanivalója van. Mi is fogjuk keresni, ha szükségünk lesz magára, akkor valahol találkozunk, semleges helyen, egy presszóban, ilyesmi.”

Nem emlékszem, mi volt a papíron. Nyilván a kötelezettségeim. És persze a teljes titoktartás. Takács nyugodt volt, szinte derűs: mintha kétsége se lett volna, hogy én ezt most aláírom. Megpróbáltam gondosan elolvasni a papírt, ő ezt bizonytalanságnak érezte. „Ha rendbe teszszük ezt a dolgot, estére otthon lehet. Beleül a teli kádba, és utána kialuszsza magát.” A papíron a fedőnevem nem volt kitöltve. „Válasszon egy nevet!” Nem jutott eszembe semmi. Illetve, akkoriban írtam egy novellát, a főhőst Léva Bélának hívták, bizonytalanul kimondtam. „Honnan vette ezt a nevet?” - Takácsnak nem nagyon tetszett az ötlet, mondtam, ezt a novellát senki sem olvasta. Beleegyezett, már így írtam alá a papírt, az „L” betűt kikanyarítva. Takács felírta a telefonszámát, két hét múlva kell először jelentkeznem. És emlékeztetett: ami itt történt, arról egy szóval sem senkinek, hiszen aláírtam: ha bármit elárulok, államtitkot sértek. A háttal ülő férfi csak ekkor fordult meg, odajött elém, végignézett, de nem szólt semmit, kiment a szobából. Takács kiszólt az őrért. Elmehettem.

„Mit mondtak? Mit kérdeztek?” Az újonnan jöttek közül néhányan odajöttek hozzám. „Ugyanazt. Mit csináltam az ellenforradalom alatt.” „És csináltál valamit?” „Nem, semmit.” „Meddig tartanak benn?” Vállat vontam. Remélhetőleg nem sokáig, gondoltam. Leheveredtem a szomszédom mellé. A feleségéről mesélt, aki a Köztársaság téri pártházban dolgozik. Meglehetősen összefüggéstelen történetet adott elő, most mintha nem lett volna benne szó az októberi harcokról.

\*

Rövidesen nyílt az ajtó, szólítottak: „Hozza a cuccát!” Szomszédom, míg a nagykabátomat szedtem össze a földről, a fülembe súgta: „Menj el a pártházba, keresd a feleségemet, mondd meg neki, hogy itt vagyok!” - hadarta. Kezembe nyomott egy telefonszámot. (Sohasem hívtam fel, valószínűleg provokátor, gondoltam.) Az őr türelmetlenkedett: „Ne gecizzen már!” Felvittek a liften, visszakaptam a cipőfűzőmet, az övemet, a pénztárcámat, irataimat.

Kikísértek a kapuig. Este volt, az Engels tér néptelen. Éles volt a levegő, friss levegő volt! Leszaladtam a földalattiba. A kabátom szörnyen nézett ki, én is, rajtam a háromnapos kosz és borosta. Igyekeztem senkire sem nézni, a sarokba húzódtam.

Otthon, a Gizella úti lakásban népes társaság fogadott: Pista és Feri édesanyja, talán a Gábor Pali és még mások, akikre már nem emlékszem, ültek együtt a szüleimmel, mindnyájan a nyakamba borultak. Feriékről ők még semmit sem tudtak, azt várták, hogy tudok róluk valamit, reménykedtek, hogy őket is kiengedték, rohantak haza ők is. Mint kiderült, másfél napig semmit sem tudtak rólunk, aztán Hámos György összekötetésein keresztül - aki az akkor induló Filmvilág főszerkesztője volt, de régebben rendőrtiszt - nyomunkra bukkantak. Persze szabadulásunkról semmit nem hallottak. Szüleim befűtöttek a fürdőszobai kályhába, és én hamarosan elmerültem nyakig a meleg vízben.

A következő napokban a főiskola hősei lettünk: mindenki tudott az elvitelünkről, szurkoltak, hogy előkerüljünk, mindenki szeretett volna valamit megtudni eltűnésünk okáról. A hivatalos verzió szerint már napok óta ott ült egy „kíber” az Uránia-épület portáján, ahonnan a mi fotólaborunk is nyílott, és hallhatta, amint mi, egymásnak átkiabálva az egyik sötétkamrából a másikba a „tankot” kerestük - ő, ezt a páncélos értelmében értve, azt sejtette, hogy mi az orosz tankok fotóiról beszélünk, holott csak a filmelőhívó berendezést kértük kölcsön egymástól. Ezt a verziót a Tanulmányi Osztály terjesztette, de mindenki tudta, hogy itt másról van szó, március elején jártunk, a városban elterjedt a jelszó: „Márciusban Újra Kezdjük” (mármint a forradalmat), röviden MUK, és az egyetemekről sok fiatalt gyűjtöttek be, nem titkoltan a preventív megfélemlítés céljával. Ebbe a sorozatba tartozott a mi eltűnésünk is, legalábbis a többiek számára nyilvánvalóan ez volt az ok.

Most már időm volt gondolkodni azon: mit is akarhatnak tőlem. Éjjel-nappal a főiskolán ültünk, összezárva, mi tízen, az Osztály, és teljesen nyíltak voltunk egymással, mert mi mindjárt az elején életre szóló barátságot fogadtunk egymásnak, és az ki volt zárva, hogy közöttünk elhangzottakból, történtekről kikerüljön bármi is. Azt nagyon nehezen tudtam elképzelni, hogy olyan információkat adok nekik, amely barátaimat, szüleimet, környezetemet nehéz helyzetbe hozza. Az egyetlen taktika az időhúzásé és a mellébeszélésé lehetett, ha már belecsöppentem ebbe a - számomra még mindig hihetetlen - helyzetbe. Ha most kérdeztek volna, gondolkodás nélkül nemet mondtam volna, de a főiskola és család langymelegéből persze mindez másként látszott, mint a főkapitányság pincelabirintusából.

Megpróbáltam kibújni, elodázni az első találkozást. Két hét után nem telefonáltam, beletelt háromba is, amikor először felvettem egy utcai fülkében a kagylót. Nem, Takács elvtárs nincs itt, hangzott a válasz, hívja később. Fellélegeztem, nekünk otthon nem volt telefonunk, gondoltam, a főiskolán nem fognak keresni, egyelőre biztonságban éreztem magam, legalábbis időt nyertem. Nem tudom, miért gondoltam, hogy ilyen egyszerűen kicsúszom a karjaik közül, talán azt hittem, elunják. Az, hogy biztonságban éreztem magam, túlzás: éjszakánként a pincelabirintussal álmodtam, és ha kiléptem otthon a kapuból vagy a főiskoláról, lopva körülnéztem, nem vár-e valaki, nem visznek-e el ismét. Akkoriban szerencsére mindenhová csapatostul jártunk, a főiskolások, gondoltam, ha többen vagyunk, csak nem visznek el.

Majdnem a tanév vége volt, amikor - nem bírva a feszültséget - újra telefonáltam. Most ott volt Takács, kimért volt és megadott egy Dohány utcai presszót, ahol harmadnap találkoznunk kellett. Másnap délelőtt elmentem, megnéztem előre a helyet: obskúrus, kocsmából átalakított presszó volt, közel a Híradó mozihoz. Félhomályában többnyire párok üldögéltek, több asztalnál is csak férfiak. Gyorsan kimenekültem. Másnap késtem negyed órát, de Takács elvtárs megvárt, nem fukarkodott a rosszallással. Nagyon elégedetlen velem, mondta, hogy már az elején ilyen pontatlan és link vagyok. Főiskolai elfoglaltságomra hivatkoztam, és vártam, mit fog kérni. Azt mondta, egyelőre nem kér mást, mint rövid, egy-két oldalas hangulatjelentéseket a főiskoláról, milyen a légkör, miről beszélnek a növendékek és a tanárok, milyen témákról, lehetőleg a legrészletesebben. És ha valami rendkívülit tapasztalok, azonnal hívjam fel. Kávét fizetett nekem, az egész nem tartott tovább fél óránál, de a presszó áporodott kocsmaszaga napokig ott ült az orromban.

Két héttel későbbre beszéltük meg a legközelebbi randevút, ez már a vizsgák kellős közepére esett, nem mentem el. Újra lopva, sietve mentem az utcákon, igyekeztem mindig osztálytársaimmal együtt lenni. Aztán egyszerre vége lett az évnek, és mi, szokás szerint, leutaztunk Balatonra.

Szeptember elsején térünk vissza, testvéreimnek ekkor kezdődött az iskola, nekem két héttel később. Egyik reggel - a meleg napfény ráesett az ágyamra, amint a Gizella úti lakásban, az ágyban heverésztem - csengettek. Anyám nyitott ajtót, majd benézett: „a barátod”, mondta. A fiatal, rokonszenvesen mosolygó férfi anyámat félretolva becsörtetett a szobába. Úgy üdvözölt, mint aki régen ismer engem. „Takács üzenetét hozom, okvetlenül hívd fel ezen a számon” - mondta ellentmondást nem tűrően, elköszönt tőlem és anyámtól, már ott sem volt. „Egy főiskolai forgatás ügyében - mondtam zavartan anyámnak -, ha egyszer nincs telefonunk...”

Újra elfogott a rémület. Most már tudtam, nem úszom meg, mindenhová utánam jönnek. Telefonáltam is aznap, de szerencsére nem volt ott, üzenetet hagytam, hogy kerestem, és letettem a kagylót. Még nem kezdődött meg a tanév, amikor idézést hozott a posta, a kerületi rendőrkapitányságra. Apám összehúzott szemmel nézte: „Mit akarnak tőled?” Fogalmam sincs, feleltem, apámat ez nem nyugtatta meg, elhatározta, hogy velem jön. A kapitányság a Vorosilov úton volt, naponta elmentem előtte a villamoshoz igyekvőben. Sütött a nap, apám a sarki Napsugár presszóban ült le, majd ott megvár, a kapitányságra persze nem engedték be. Bevezettek egy szobába, ahol Takács másodmagával várt, rám förmedtek, mit képzelek, miért bujkálok, ha azt hiszem, hogy amit aláírtam, nem kötelez, és azt akarom, hogy benn tartsanak, nem sok kell, az internálótáborban találom magam. Ez az utolsó figyelmeztetés, jegyezzem meg, velük nem lehet játszani. Adtam a naivat, mondtam, hogy kerestem, Takács elvtárs, igazán, higgye el, de nincs telefonunk, és nagyon nehéz itt a környékről telefonálni.

\*

Most már nem lehetett kibújni. Megállapodtunk a következő randevúban, és hogy hoznom kell a jelentést, és elengedtek. Apámnak valami olyasmit mondtam, hogy a személyimmel valami nem volt rendben, a múltkor igazoltattak, azt akarták ellenőrizni.

Most már törhettem a fejem: ha jelentenem kell, mit jelentsek? Az fel sem vetődött bennem, hogy az ő szempontrendszerük szerint gondolkodva figyeljem az „ellenséges megnyilatkozásokat”, vagy figyeljem osztálytársaimat és családi környezetemet, netán azon gondolkodjak, árt-e ez meg az a „szocializmus ügyének”. Ez egyszerűen nevetséges volt. Gondolkodni azon kellett, melyek azok a jelentéktelen események, adatok, amelyek elég ártalmatlanok, és amelyek megtöltik az egy-másfél oldalas „jelentést”.

Most, hogy ezt írom, napok óta töröm a fejem, hogy mit írhattam, mert bevallom, semmire sem emlékszem. Ha meg lehetne találni ezeket a jelentéseket, könnyebb lenne felidézni a 45 év előtti dolgokat. Azt tudom, hogy igyekeztem kikerülni a konkrétumokat, mindig általánosságban írtam a hangulatról, és arról, hogy semmi különös politikai megnyilatkozással nem találkoztam. Egyetlenegy eset volt, amikor egy, a Gyöngyössyék Wesselényi utcai lakásán folytatott vitánkon konkrét művészeti-filozófiai eszmecserét folytattunk, és mint általában akkor, azt hiszem, a „szubjektív realizmus” (vesszőparipánk) és a valóság viszonyát elemeztük. Ha jól emlékszem, itt neveket is említettem, amikor erről az estéről informáltam, elég sokan voltunk, gondoltam, erről máshonnan is kaphatnak jelentést. Olyanokról kell írni, és lehetőleg az igazat, amit mások is hallhatnak, akik jelenthetik. Legközelebb „dicséretet kaptam” az információ hitelességéért. Ez a dicséret azonban azt is jelezte: nem vagyok egyedül, aki erről az estéről a Belügyet tájékoztatta, érdemes óvatosnak lenni, a valótlanságok hamar kiderülhetnek. Igyekeztem ezek után megint ritkítani a találkozásokat, amennyire lehetett.

1957 késő őszén - már a forradalom évfordulója után - idézést kaptam a Fő utcai börtönbe. A főiskoláról többeket hívtak, Singer Éva, tudom, utánam következett. A volt KatPol-börtön - ebben az időben ott raboskodik talán már Nagy Imre és csoportja, vagy csak később viszik oda őket? -, ez a város szívében álló fogházépület volt az első klasszikus börtön, melyet belülről láttam, a Deák téri nem volt az, eredetileg egy biztosítónak építették. Most is adtak a formaságokra: hosszú gyaloglások a börtönfolyosókon, rácsok nyílnak-csukódnak, fegyőrök pisszegnek egymásnak a sarkokon. Hideg víz csorgott a hátamon. Új ember fogadott, kiderült, hogy Szabó Lóci (G. Szabó Lőrinc filmrendező, Szabó Lőrinc fia) iránt érdeklődtek, aki akkor negyedéves főiskolás volt, azon az őszön, október elején halt meg az apja, a temetés 23-a körül volt. Először jól letoltak, hogy nem jelentettem egy ellenforradalmi megmozdulást. Tényleg nem értettem, mit beszélnek, nem csak színleltem. Aztán kiderült, hogy tudomásuk szerint november negyedikén Lóci fekete karszalaggal jelent meg a főiskolán, ez volt az a bizonyos megmozdulás. Próbáltam magyarázni, hogy „csak” az apja halt meg, és nemcsak negyedikén, hanem azóta folyamatosan gyászolja, ezen nincs mit jelenteni. De mégis, mondták, biztosan tanúja voltam egyéb megnyilvánulásainak. Az a helyzet, mondtam, hogy a Lóci valamiért utál engem (tényleg egy nagyképű, beképzelt alak volt), aki a közelmúltban dobott ki a műteremből, mert egy kisfilmetűdje forgatásán merészeltem valamit kritizálni a jeleneten, amit éppen csinált. Nagy hangon dobott ki, szerencsére, hiszen ezek után jogosan mondtam, mert igaz volt: azóta a közelébe se kerültem. A nyomozó nagyon elégedetlen volt, talán hülyének nézett, hazaküldött.

Kora tavasszal elköltöztünk Zuglóból, a találkozókat áttették a Széna téren lévő presszóba. (Azóta sem tudom leküzdeni idegenkedésemet az obskúrus, dohányfüstös presszók, a cigarettaízű kávék iránt.) Néhányszor találkoztam itt Takáccsal, több dicséretet nem kaptam, kevesellte az információkat, én meg tettem a hülyét. Talán harmadik vagy negyedik alkalommal ketten érkeztek, a másik férfi magasabb volt valamivel, és rokonszenvesebb is, a nevére nem emlékszem (Nagy, Kiss, Vajda vagy valami ilyesmi). Sokkal közvetlenebb hangot ütött meg, amit meg is tehetett, nem kísértette a gumibotos kihallgatás emléke. Közölte, hogy most egy időre átvesz engem, és nem itt, hanem egy lakáson találkozunk. Amikor a címet mondta, elöntött a hideg víz: a név a főiskola akkori - nem sokkal ez után leköszönt - igazgatójának a neve volt. Látta, hogy megdöbbentem, megnyugtatott: napközben nincsenek otthon, nem fogok találkozni vele. Valahol Budán, egy többemeletes bérházban kellett csengetni, rögtön a „kapcsolat” jött ajtót nyitni. A cselédszoba volt a „konspirált lakás”, az udvarra nézett, csak a kávéfőzőre emlékszem: modern darab, a tisztem szertartásosan főzte a kávét rajta - akkor láttam először modern gépet -, és arra, hogy a lefőtt kávét lassan, hosszasan keverte, elmagyarázta, hogy a főzet elejének és végének tökéletesen el kell keverednie. Nem emlékszem a beszélgetéseinkre, legfeljebb arra, hogy érzékeltette: ez a Takács egy hülye. Megpróbált bizalmas hangnemet megütni, de én neki is vonogattam a vállam: nem történt semmi, a tanítás folyik, hamaros itt a nyár, én Balatonra megyek, ellenforradalmi megnyilvánulás nincs. Gyárfás tanár úrról kérdezett, aki sokáig a Forradalmi Bizottság, majd a főiskola ideiglenes vezetőségének feje volt, minket dramaturgiára tanított, ritka derűs, szelíd ember volt, hosszan elemezte, miért is nem elég jó drámaíró. Meséltem Kéri tanár úrról, aki a marxista filozófiát tanította, és aki igyekezett minket közelebb vinni ehhez a filozófiához. Azt már nem mondtam, hogy eszünk ágában sincs marxistává lenni, hiszen csak körül kellett nézni, a valóság élő cáfolata volt a filozófiai téziseknek.

Emberem két vagy három találkozás után elbúcsúzott tőlem, jött a nyár, majd ősszel jelentkeznek. Most már könnyebben találnak meg - tette hozzá -, hiszen az új lakásban van telefonom, nem?

Őszig valóban nem zaklattak. Akkor Takács hívott, „visszavett” engem, mehettem a Széna térre. Szerencsére nagyon zsúfolt volt a tanrend, magyaráztam, hogy napközben nem találkozhatunk. Ő erősködött, még néhány jelentést írhattam neki, de valahogy a buzgóságuk alábbhagyott. Kedvetlenül kérdezgetett, én meg annál lelkesebben meséltem az alakuló KISZ-ről, az osztály rögtön eldöntötte, hogy belépünk, két kádergyerek szervezte, jobb lesz az egésznek az élére állni, mondták az öregek: Gábor Pali, Gyöngyössy Imre. Aztán egyszer, egy elmaradt találkozó után Takács felhívott otthon, hogy majd jelentkeznek.

\*

Nem hívott, soha többé, sem ő, sem más. Most sem értem, hogy csúszhattam ki a kezükből. Talán megunták az állandó kelletlenkedésemet, talán mások jobb jelentéseket írtak, talán rájöttek, hogy a hatalom megszilárdulásával nincs szükségük rám. Valószínűleg legtöbbünkre csak azért volt szükség, hogy a félelmet növeljék bennünk, mindenkiben. Évekig csak szorongva tudtam egyedül járni, hátha újra hozzám lép valaki, netán engem is behúznak egy kapu alá, egy autóba. Pedig lett volna alkalmuk, hogy megszorongassanak, amikor a testvéreim disszidáltak, bevonták az útlevelemet, négy évig nem mehettem külföldre. Ezalatt igazán megzsarolhattak volna, felkínálva a kiutazás lehetőségét a további együttműködés fejében. (Mint Vámos Tamással csinálták: ijedtében kinn is maradt, végleg.) Vagy később, amikor a MAFILM Rendezői Irodáját vezettem. Akkor már elég olyan információt ismertem, amely számukra ténylegesen érdekes lehetett, hiszen a filmgyár öszszes rendezője hozzám tartozott. Amikor végre 1969-ben, a Sirokkó című film első asszisztenseként kiutazhattam a stábbal Párizsba, akkor is Jancsó és Kende garanciavállalása kellett, hogy kiengedjenek, velem szóba sem álltak. De még előbb, a főiskola végén, amikor szertartásszerűen felajánlották majd’ mindenkinek a párttagságot (becsületünkre legyen mondva: egyikünk sem fogadta el), engem akkor is kihagytak. A bizottság nem hivatott be. Megspóroltak nekem egy kellemetlen beszélgetést.

Illetve egyszer mégis: a nyolcvanas évek eleje lehetett, idézést kaptam a Budai Kiegészítő Parancsnokságra, a Zsombolyai utcába. Akkor még nem töltöttem be az ötvenedik életévemet, megvolt még a katonakönyvem, irategyeztetésre hívtak. Tényleg meglepődtem, amikor bevezettek egy szobába, ahol két fiatal civil fogadott, barátságosan, közvetlenül. A Belügyből jöttek, szeretnék, ha felelevenítenénk kapcsolatunkat, mondták. Hirtelen elzsibbadtam, hiszen olyan messze volt már az egész, huszonöt éve történt. De már nem voltam az a kisfiú, mint ötvenhétben, nem is féltem, a világ is ismerte a nevemet, a filmjeimet: kereken megmondtam nekik, hogy én erre alkalmatlan vagyok, hagyjanak békén. Nem is nagyon győzködtek, látszott, eleve nem nagyon bíztak a sikerben. Azért megizzadtam, amikor kikerültem az utcára. Egy szakmabeli jött velem szemben, azt kérdezte, mért vagyok olyan sápadt. Nem tudok róla, hogy sápadt volnék, feleltem. (2002)

[^1]: A szöveg nyelvi pontatlanságait javítottam, néhány különösen jellegzetes esetet \[sic!\] beszúrással jelöltem.

[^2]: Az eredeti iratban családnév szerepel, itt ezt anonimizált formában közlöm.

[^3]: Erről a kutatók minden olyan alkalommal meggyőződhetnek, amikor a 2003 folyamán átadott aktákat tanulmányozzák, amelyekre az NBH illetékesei 1998-ban még évtizedes titkosító pecsétet nyomtak indokolatlanul. Az ügyészségnek ki kellene vizsgálnia, hogy ezekben az esetekben nem követték-e el a hivatali visszaélés vétségét.

[^4]: Sajnos polgári nevét nem sikerült megállapítanom.
