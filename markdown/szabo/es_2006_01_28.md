---
authors: 
- Gervai András
categories: 
- 
title: "Gervai András:Egy ügynök azonosítása"
date: "2006-01-28"
---
> Gervai András: Egy ügynök azonosítása -  ÉS, 50. évfolyam, 04. ; 2006-01-28

Az Állambiztonsági Szolgálatok Történeti Levéltárában tudományos célú kutatást végzek. Azt kutatom, hogyan befolyásolta, segítette a Kádár-korszakban az úgynevezett kultúrpolitika döntéseit, lépéseit a titkosszolgálatok háttérmunkája. Ennek során találtam rá az M-19593-as munkadossziéra. Izgatott az ügynök személyisége, a besúgás természetrajza, és a kor is - ezért írtam meg a tanulmányomat. És azért is, mert az ügyben leginkább érintettek már nem élnek, s úgy éreztem, helyettük is tanúságot kell tennem.

A „Képesi Endre” fedőnevű II/5-ös[^1] ügynök 1957. február 26-án adja át első jelentését Pap Endre főhadnagynak, aki 13 nappal korábban szervezte be őt. Az volt az ügynök feladata, hogy beszámoljon a Színház- és Filmművészeti Főiskola életéről, a gyanús, ellenséges megnyilvánulásokról, kijelentésekről, mindenekelőtt a Máriássy Félix vezette - később híressé vált - filmrendező osztály hallgatóinak magatartásáról, hangulatáról.

Néhány jelentés elolvasása után biztosak lehetünk benne, ő is ebbe az osztályba jár, ahol 1956 őszén tízen kezdték meg tanulmányaikat: Csala Károly, Elek Judit, Gábor Pál, Gyöngyössy Imre, Kardos Ferenc, Kézdi-Kovács Zsolt, Rózsa János, Singer Éva,[^2] Szabó István és a bolgár Eduard Zahariev[^3]. A bolgár diák 1957-ben még alig tudott magyarul, Csala Károly pedig az első év végén kimaradt, a besúgót tehát a többi nyolc diák között kell keresnünk.

„Képesi” - a bevezetőben említett munkadosszié[^4] szerint - összesen 48 jelentést készített: 1957-ben tizenkettőt, 1958-ban tizennégyet, 1959-ben tizenegyet, 1960-ban kilencet, 1961-ben pedig már csak kettőt. Egymást váltó három tartótisztjével - Pap Endre főhadnagy, Takács Tibor főhadnagy, Vásárhelyi György százados[^5] - 1957 első felében általában hetente, 1958 és 1960 között átlag kéthetente, 1961-ben mindössze kétszer találkozik a Damjanich utcai Troli cukrászdában, 1960-ban pedig kétszer „T” (titkos) lakáson. 1957 májusa és 1958 áprilisa, illetve 1959. június 19. és 1960. március 26. között - ki tudja, miért - szünetel az együttműködésük.

„Képesi” tevékenysége vészterhes időkre, a forradalom utáni megtorlás éveire esik.[^6] Akkorra, amikor folyik a harc az úgynevezett belső reakció ellen a politikai és ideológiai hatalom visszaszerzéséért; a gyanakvás, félelem légkörében egy szó, egy mondat, egy gesztus elég ahhoz, hogy valaki gyanúba keveredjen, hogy lecsukják, hogy egzisztenciálisan ellehetetlenítsék.[^7]

Hangulat - jelentés
===================

„Képesi” jelentéseinek egyik nagy csoportja - az osztály és a főiskola rendezvényeiről, ünnepségeiről, KISZ-gyűléseiről, vitáiról, az ottani megnyilvánulásokról beszámoló hangulat- (és helyzet) jelentések, egy-két kivételtől eltekintve - viszonylag veszélytelen. Közösségi együttlétekről tudósít, így az általa többször is megfogalmazódó kritika, bírálat nem egy-egy konkrét személy, hanem egy testület, csoport vagy a „Képesi” által helytelennek tartott szemlélet, gyakorlat ellen irányul. Az irományok tartalmukat tekintve többnyire semmitmondók, érdektelenségük, gyermeteg mozgalmi frazeológiájuk azonban nagyon is jól tükrözik a korszak bornírt légkörét, valóságát, politikai realitásait. Legfőbb érdekességük a harcos hang, a szerző (lehet, hogy csak megjátszott?) szinte savonarolai hevületű marxista elkötelezettsége.

1957\. március 23-i jelentésében „Képesi” a március 15-i főiskolai ünnepséget idézi fel, hogy pl. Hegedűs Géza beszédét „nagy taps követte”. Az ünnepség egyébként „teljesen nyugodt hangulatban folyt le. (Kokárdát senkin sem láttam, ha jól emlékszem.)” A hallgatók hangulatát az ünnepség előtt a „csak legyünk túl rajta, unjuk a hosszú, unalmas ünnepélyeket” attitűd jellemezte.

Az április 4-i ünnepséget - erről április 15-i jelentéséből szerezhetünk tudomást - Olthy Magda főigazgató nyitja meg, a szónok Major Tamás. „Képesi” elégedetlen: „Nagyon hiányoltuk azonban, hogy az ünnepségen egy dal sem hangzott el, sem a magyar, sem a szovjet himnusz, sem az Internacionálé. Erre a hibára fel kellene hívni a főiskola vezetőinek figyelmét.”

Az április 6-i hallgatói gyűlésen a megjelentek sok mindent kérdeznek. „Képesi” azt tartja fontosnak feljegyezni, hogy Gantner János negyedéves dramaturgia szakos hallgató kíváncsiskodik, miért van Csurka letartóztatva,[^8] mi van egyik tanárukkal, Háy Gyulával[^9]. A tartótiszt intézkedik, „Gantner adatait megszerezzük, majd prioráljuk”[^10], „Képesinek” pedig jelentenie kell Gantnerről, s arról, kik és milyen kijelentéseket tesznek Csurka ügyében.

Május 2-i jelentésében „Képesi” nehezményezi, hogy filozófiatörténet óráján Kéri Elemér tanár úr azzal igyekezett őket rávenni a felvonuláson való részvételre, hogy május elseje nemcsak a kommunisták ügye, hanem a munkások ünnepe is. Rózsa János az óra végén öntudatosan kijelenti, helytelen volt a tanár úr kijelentése, mert ők akkor is elmennének, ha az kommunista ünnep lenne. Mindennek alapján „Képesi” optimista: „Ezekből látszik, hogy a hallgatók egy része erősen meggondolta a helyzetet, s végül a helyes útra tért. Megérett az idő a KISZ megalakítására.”

„Képesi” egy újabb jelentésében számol be arról, ki vett részt a felvonuláson a főiskolai dolgozói, tanárai és hallgatói közül. „(...) itt látszott meg leginkább, ki az, akire számíthatunk.” Mindenesetre megnyugtató, hogy az eseményen „kormányellenes kijelentés, megnyilvánulás nem történt”.

1958\. május 31-én „Képesi” a KISZ-gyűlésen a tagfelvételi ügyében kibontakozott vitáról referál, a tartótiszt értékelése szerint feltárva a főiskolai KISZ-szervezet egészséges növekedését akadályozó szektás nézeteket.

1958\. június 17-én a Népszabadságban megjelenik a Nagy Imre és „bűntársai” perében hozott ítélet. „Képesi” már másnap jelenti, a hírt a társai nagyrészt közömbösen, teljesen passzívan, véleménynyilvánítás nélkül, illetve „a párt álláspontjára helyezkedve” fogadták. A Lokomotív uszodában a forgatási gyakorlaton résztvevő tizenhárom különböző évfolyamos filmrendező-, színházrendező-, színészhallgató és egy bölcsész („Képesi” természetesen nevesítette őket) ilyeneket mond: „Ki kellene hozni könyvben a teljes vádiratot. Biztosan állati érdekes.”; „Persze, a Nagy Imre mellett a másik főbűnös Losonczy. Az megúszta (...)”; „Az a piszkos szélhámos Tildy mindig megússza.”; „Én csak a Nagy Imrét és a Malétert ítéltem volna halálra.” Ezt a hozzáállást magyarázhatja az (is), hogy a jelenlevők tarthattak attól: besúgó van a társaságukban.

A november 20-i jelentésben ismét a főiskola KISZ-életéről esik szó, „Képesi” megjegyzi, a főiskolai megmozdulásokon a negyedéves hallgatók nem vesznek részt, teljesen elszakadtak a főiskolai élettől.

1959\. február 27-én „Képesi” jelentésében társai ideológiai érdektelenségéről panaszkodik: „Az SZKP XXI. Kongresszusának sem tartama alatt, sem pedig lezárása után a határozatokkal kapcsolatban számottevő visszhangja a Főiskolán nem volt. (...) A hallgatók ismerik a kongresszus anyagát, (...) nem foglalkoznak a kongresszussal. (...) Ugyanilyen passzivitás kísérte Mikojan elvtárs amerikai útját, s az utóbbi idő több más politikai fontosságú világeseményét. Ez nem nevezhető ellenállásnak, csak hiányzik a hallgatókból a politikai izgalom, az érdeklődés, mely kíséri a szocialista tábor fejlődését. Benn élnek a hatalomban, s túl nagy nyugalommal.” Takács tartótiszt kommentárja: „A Főiskola vezetése hibás elsősorban, hogy a hallgatók ennyire közömbösek.”

Március 5-i jelentésében az ügynök hosszasan mesél a KISZ-szervezet február eleji tagkönyvkiosztó gyűléséről, az ott kirobbant, majd később a pártszervezetben is folytatódott vitáról, amelyet Barna László politika gazdaságtan tanár provokált ki megjegyzésével, miszerint a tagság nem érdemli meg a tagkönyvet. Barna és Lugossy László az átnevelő, egyéni meggyőző munka helyett az erős, nyílt, kiélezett politikai harcot választanák a szerintük ellenséges, mások szerint csak éretlen elemekkel szemben. „Képesi” aggódik: „Az ügyet pártfórumon kellene sürgősen eldönteni, mert ez a politikai kettősség (...) meggátolja a főiskolai párt és KISZ-szervezet munkáját.” „Képesi” fontosnak tartja azt is elmondani, hogy Barna elvtárs óráin egy-két elsőéves hallgató éretlen, s főleg vallásos beállítottságú megjegyzéseket tesz, Kézdi György színészhallgató pedig állítólag levelet ír nyugati rokonának.

„Képesi” éberen figyel minden gyanús jelre. 1960. április 8-án a főiskola Vas utcai épületének IV. emeletén a marxizmus tanszék ajtaja melletti falon elhelyezett, a felszabadulás utáni kulturális eredményeket népszerűsítő fényképes plakát címét krétával valaki átírja. A Szellem napvilágából a Szellem lápvilága lesz. „Képesi” július 12-i jelentésében közli, hogy az elkövető Pap Éva, akit a főiskola fegyelmi bizottsága megrovásban részesít.[^11]

Titkok és hazugságok
====================

„Képesi” jelentései közül az igazi gyúanyag a jellemzésekben, mini-portrékban rejlik. Igyekszik alapos munkát végezni. Sok információt gyűjt össze, alaposan becserkészi áldozatait. Néha úgy érezzük, mintha valamifajta gyerekes árulkodási vágy is vezetné. Ügynöki munkásságára csak néha jellemző - Gantner, Major és Gyöngyössy esetében fordul elő néhányszor -, hogy menti ügyfeleit, hogy kisebbíteni igyekszik a hatalom megítélése szerint negatív szerepüket, magatartásukat, bagatellizálja kínos megjegyzéseiket. Olyanra is akad példa - elég mulatságos -, hogy állít valamit, amit azonnal el is jelentéktelenít, meg is kérdőjelez. (Deme Gábor az „ellenforradalom alatt többször felszólalt a főiskolai gyűléseken, de hogy mit mondott, azt már mindenki elfelejtette”.) Általában azonban úgy tűnik, mintha nem mérné fel, milyen súlyos következménnyel járhatnak jelentései.

Univerzumában hetvenkét szereplő bukkan fel: a főiskola tanárai, hallgatói, befutott film- és színházrendezők, színészek és néhány civil. Közülük mindössze tíz olyan ember akad, akikről „Képesi” fenntartás nélkül pozitívan nyilatkozik: Singer Éva, Kardos Ferenc, Holl István színész és tizenhárom tanára közül hét. Máriássy Félix például „a kommunista művész mintaképe”, Kéri Elemér és Fövény Lászlóné „kitűnő tanár, becsületes kommunista”. (Ezzel szemben Vajda György Mihály „kispolgári irodalomtörténész, szociális érzelmekkel”, Littvay György laboratóriumi tanár ugyan „kitűnő szakember, de korlátolt kispolgár”, s a franciatanárnőnek, Vozárynénak sincs több szerencséje, mert ő meg a „régi kispolgár” minősítést kapja, akit legfeljebb csak a reumája izgat.)

Gantnert - akit egy jelentésében ő dobott fel - mentegeti, igyekszik jó színben feltüntetni. Az ellenforradalom előtt Gantner DISZ-titkár volt, s az októberi iskolagyűlésen csak azért fordult Simon Zsuzsa[^12] ellen, mert az elvesztette a hallgatókkal a kapcsolatot. „Az ellenforradalomban tudomásunk szerint nem vett részt, s október 23-án az utcára vonulás ellen, a MEFESZ ellen, a DISZ védelmében szállt síkra.” „Képesi” úgy ítéli meg, hogy Gantner becsületes ember, „akiben pillanatnyi zavart okoztak csak az események”.

Összetettebben, árnyaltabban csak csoporttársait jellemzi, a róluk rajzolt tíz-húsz soros miniportrékat különböző súlyú pozitív és negatív tulajdonságokból gyúrja össze. Főiskolai tanulmányi eredményeiket, KISZ-munkájukat, képességeiket, tulajdonságaikat veszi sorra. A negatív tulajdonságok sorolása, kritikai, olykor rosszmájú megjegyzései ellenére többségük személyiségmérlege inkább pozitív, mint negatív - kivéve Kézdi-Kovácsét és Rózsáét. (Kézdi-Kovácsról: „Gyerekesen buta dolgokkal tetszeleg magának. (...) Sokat tud, csak talán keveset gondolkodik. Nagyon könynyen vezethető, s befolyásolható művészetileg és emberileg. Kommunista, mert a többiek rábeszélték, hogy ez a helyes filozófia, s ő hamar elhitte.” Rózsáról: „Az osztály úri embere. (...) Meggyőződése kétes. Van, mert kell, hogy legyen - látszatra. Az utóbbi időben nagyon nyeregben érzi magát, sokszor szemtelen, s mindenkivel nagyképű, türelmetlen.”)

Jelentései nagy részében „Képesi” meglehetősen kategorikusan fogalmaz, gyakran egyoldalúan, igazságtalanul ítélkezik. Szívesen kutakodik mások magánéletében, s mai bulvárújságírókat megszégyenítő mennyiségben szállítja a bizalmas és kényes információkat.

Összesen 21 ember - Bán Hédi, Bárdy György, Básti Lajos, Buss Gyula,[^13] Dégi István, Elek Judit, Fábri Edit, Gábor Pál, Gyöngyössy Imre, H. B.[^14] Kardos Ferenc, Kézdi-Kovács Zsolt, K. A.[^15] Kóti Árpád, Margittai Ági, Mécs Károly, Novák Márk, Paláncz Ferenc, Singer Éva, Törőcsik Mari, Verdes Tamás - magánéleti titkairól, intimitásairól ad egy mondattól fél oldalig terjedő, jelenleg nem megismerhető jelentéseket[^16]. Törőcsik Marit - utasításra, nyugati kiutazása előtt - külön jelentésben értékeli. („A főiskolán nagyon szeretik, becsülik”, s ami a lényeg: „Politikai megnyilvánulásai soha sem voltak.”) Elek Judit és Novák Márk abban a kiváltságban részesülnek, hogy magánéletükről „Képesi” kétszer is ír, sőt, Eleknek egy egész jelentést szán.

Hogy alkalomadtán hogyan használhatók fel a gyakran kétes hitelességű információk mások lejáratására, esetleg megzsarolására, arra konkrét példát találunk „Képesi” egyik jelentésben. Tudatja, hogy H. B. színészhallgató többször is lopott a Nemzeti Színházban statisztáló főiskolások öltözőjéből, majd H. B. barátnőjéről ír. Hogy mennyire súlyos, az illető ellen felhasználható információkat, arra a tartótiszt értékeléséből következtethetünk. Eszerint K. A. színészhallgató „jó személyi tulajdonságokkal és hírszerző lehetőségekkel rendelkezik”. Mintha „Képesi” tálcán kínálná fel a lányt a politikai rendőrségnek.

„Képesit” mások anyagi helyzete, jövedelmi viszonyai is izgatják, frusztrálják. Gyanús számára, ha valaki sokat költ, ha jól él, ha gazdagodik. Rózsa Jánosnak „Mindig van pénze, s nem tudják honnan - jól él”. Novák Márk nagyon szereti a pénzt, „azért sok mindent megtesz”. Paláncz Ferenc tehetséges színész, kedves ember, csak az a baj, hogy „(...) a pénz is nagy mániája, mindent elvállal, amiért pénzt lehet kapni a szakma keretein belül.” Törőcsik Mari „(...) sokszor küszködik anyagi gondokkal, fűnek, fának tartozik, de rövid időn belül mindenkinek megadja.” Mécs Károly színészhallgatót - akit I. és II. évben is nagyon szerettek, értelmes, törekvő hallgató volt, segítette a társait - „a pénz teljesen felelőtlenné, nagyképűvé alakította”, és mindenkinek elmondja, mennyit keres. „Említésre méltónak” tartja „Képesi”, hogy Gyöngyössy családja - részben az egyik forgatókönyvért kapott pénzből - személyautót vett.

„Képesit” persze saját anyagi helyzete is izgatja. Az állambiztonsági szolgálatoknál feljelenti a Magyar Televízió szerkesztőjét, Bán Hédit, amiért az hosszas hitegetés után csak 200 forintot utalt neki egy hatvan százalékban általa írt játék forgatókönyvéért, ráadásul ígérete ellenére nem rá bízta a játék vezetését. „Képesi” így mószerolja Bánt: „Munkatársai kapkodó, ideges, beszámíthatatlan embernek tartják. (...) Kedveskedésével próbál mindenkit a maga oldalára állítani, úgy hallom, hogy nagyobb műsorok után a lakására hívja kis mulatságra a rendezőt, s a főbb személyiségeket.”

„Képesi”, a kommunista
======================

Miközben a dossziét sokadszorra is átolvastam és kijegyzeteltem, különböző verziókat állítottam fel az ügynök személyét illetően, de előbb-utóbb mindegyik teóriám megdőlt. Hősünket ugyanis eredetileg kizártam a gyanúsítottak köréből, mert több jelentésben is szerepelt.

1958-ban például így jellemzi önmagát: „Mozgékony, sokat beszélő, vidám fiú. Baja, hogy túl érzékeny. Nem lehet megsérteni, mert akkor két napig komor. Kicsit felületes. Először összekapkod mindent, s csak később kezdi rendezni. Kardos barátja. Ha szidják, nagyon morog, s nem nagyon vallja be, hogy nem volt igaza. Nem vigyáz a szájára, ezért sokszor szemtelen, udvariatlan. Dolgozni tud. Fáradhatatlan. Kommunistának vallja magát.”

A források elemzése közben rájöttem, hogy az ügynökök - konspirációs célból és/vagy exhibicionizmusból - nemritkán magukról is írnak jelentéseikben. Ezt tudva, két információ alapján - még mielőtt az őt egyértelműen azonosító 6-os kartont (lásd fakszimilében a 12. oldalon) a kezembe vehettem volna - rájöttem, kit takar a fedőnév. Egyik jelentésében ugyanis „Képesi” hoszszasan ír Fenyvesi Károlyról, aki a forradalom idején disszidált Amerikába, s a bécsi VIT-en diákvezetőként lesz jelen. Nem értettem, honnan ismerheti „Képesi” Fenyvesit és édesanyját. A véletlen segített: a kilencvenes években kétszer is készítettem interjút Charles Fenyvesivel, a U. S. News and World Report munkatársával, a Mikor kerek volt a világ című világsikerű könyv szerzőjével. Emlékeztem, hogy ifjúkorában Budán, a Németvölgyi úton lakott. S akkor beugrott, hogy nem is olyan régen olvastam ennek az utcának egy másik híres lakójáról.

Szabó Istvánról
===============

Felütöttem Marx József Szabó Istvánról szóló monográfiáját, [^17] amelynek 28. oldalán ez olvasható: „Csak 1950-ben tudott a család a pesti Liliom utcából (...) önálló lakásba költözni, Budára, a Németvölgyi útra.”

A másik „banánhéj”: „Képesinek” - a tartótiszt jelentéséből derül ki - váratlanul vidékre kellett utaznia a Katonazene című produkcióval. A rendező Marton Endre. Ismét Marx József könyvét ütöm fel a 71. oldalon, ahol a szerző Szekfű András interjújából idéz,[^18] amelyben Szabó István elmondja, hogy „Voltam Marton Endre, Fehér Imre, Wiedermann Károly asszisztense”.

Hihetetlen és megdöbbentő: a (fel)jelentéseket fogalmazó fiatalember és nemzedékek meghatározó filmjeinek - Apa, Szerelmesfilm, Mephisto - rendezője egy és ugyanaz a személy.

Első jelentésével még elégedetlen a tartótiszt: „A benne foglaltak nincsenek \[olvashatatlan szó\] viszonyban. Kioktatás ellenére rossz a (...) formája.” Későbbi jelentéseinek többsége azonban - a tartótisztek értékelése szerint - érdekes, értékes minősítést kap, információi fontosak, hasznos kiindulásul szolgálnak a további operatív munkához.

Úgy tűnik, beletanult a „szakmába”.

„Róla kartont készítünk, s prioráljuk”
======================================

Jelentésbeli értékítéleteinek legfőbb szempontjai: az illető részt vett-e a forradalmi eseményekben, milyen a viszonya 56-hoz és az új hatalomhoz, mennyire elkötelezett vagy ellenséges a szocializmus eszméje iránt, segíti vagy akadályozza a KISZ munkáját.

Gyárfás Miklósról, a tanári kar egyik tagjáról írt 1958. májusi jelentésben ez olvasható: „Az ellenforradalom alatt és rövid ideig utána kormányellenes volt.” Baj van az osztályöntudatával, világnézetével is - ez már az egy évvel későbbi, csak neki szentelt jelentésben szerepel. A drámák társadalmi és politikai hátterét nem magyarázza el, s erről állásfoglalása sincs. „A társadalmi mondanivalót néha megkerüli, s főleg csak emberi mondanivalóvá egyszerűsíti.”

A „hatalmas, drabális, (...) kötekedő és nagyképű” és „eléggé hamis, köpenyegforgató” Polgár Géza színészhallgató a főiskolai hallgatók klubjában - 1958 júniusában - Szabó István (!) és Kardos Ferenc előtt kijelenti: ’56 neki forradalom és nem ellenforradalom. A két filmrendező hallgató egy ideig hallgatja őt, aztán elkezdik magyarázni, hogy az „októberi esemény nem népmegmozdulás, hanem népámítás volt”. A tartótiszt megjegyzése szerint hivatalos főiskolai kapcsolatuk hívta fel a figyelmet Polgárra, mert az ötszáz négyszögöl szőlőt vásárolt. S a „verdikt”: „Magatartását a továbbiakban figyelemmel kísérjük.”

Verdes Tamás „a \[KISZ\] szervezetnek még a közelébe sem ment”, Kóti Árpád „a KISZ ellen tett egy-két megjegyzést még múlt évben, hogy ő nem lép be”.

Győry Franciska elsőéves színészhallgató a marxista órákon fegyelmezetlenül viselkedik, ráadásul bizonyos klerikális megnyilatkozásai vannak. K. Nagy István, a főiskola új igazgatóhelyettese azonban a veszélyt nem veszi komolyan. Nem úgy a tartótiszt: „A jelentés kiindulási lehetőséget ad K. Nagy feldolgozásához.”

A bizalmatlanság patologikus légkörében mindenki gyanússá válhat. Így történhetett, hogy G. Szabó Lőrinc rendezőhallgató - a költő fia - gyerekes viccelődéséből az állambiztonsági szolgálat ügyet kreál. „Képesi” 1958. április 24-i jelentésében - amelyben szót ejt még az atomfegyver-ellenes kiáltványok, plakátok, nyomtatványok főiskolai leszaggatásáról is - megállapítja, hogy G. Szabó „az utóbbi időben magatartásával, kijelentéseivel egyre inkább destruálja a hallgatókat. Megengedhetetlen, minősíthetetlen politikai vicceket csinál. Pld: Hruscsov elvtárs érkezésekor a Főiskola menzáján: “Megjött a Hruscsov? És nem robbantotta fel senki? Én nem értem, nem dolgoznak jól a fiúk. Nem rám volt kiosztva, mert az utóbbi időben sok ilyesfajta munkám volt.”” „ Március 15-én pedig így szól a buszon vele utazó társának: Két héttel később az április 4-i ünnepség kapcsán: „“Ti is kivonultatok? Titeket is megfélemlítettek? Van egy barátom Csepelen. Annak azt mondták: nem kell kivonulni, de ha nem jössz, felírnak. Ismerem ezeket az ünnepségeket. Mikor a Hruscsov jött, akkor is feldíszítették egész Csepelt, minden munkásnőt új ruhába öltöztettek. Három anyagbeszerző egy hétig mást se csinált, mint reggeltől estig vásárolták a dekorációt. Az egész egy nagy cirkusz.””

A hálózat munkába lendül: Takács Tibor főhadnagy utasítja „Képesit”, figyelje tovább G. Szabó magatartását. Négy nappal később Takács főnöke, Nagy elvtárs ezt rója kézzel a jelentésre: „Alaposan meg kell nézni a jelentésben szereplő személyeket. Hálózati és egyéb lehetőségeket ki kell használni anyaggyűjtésre.” [^19] Harangozó \[Szilveszter\][^20] elvtárs két hét múlva különvéleményt jelent be: „ez egy érdekesebb ügy annál, mintsem hogy várjunk. Itt a jó alkalom. Rá kell akaszkodni. Sürgősen beszéljük meg.”

Jól láthatjuk a mechanizmust, ahogy a Cég - hogy létét igazolja, fontosságát bizonyítsa - a neki tetsző információkat kezeli, értékeli, felnagyítja. Ha beindul a gépezet, rövidebb-hosszabb időre beszippantja az ártatlan, ártalmatlan, mit sem sejtő delikvenst. Különösen azoknak van erre esélyük, akik nevét már feljegyezték mindenféle kartotékokra, akiket folyamatosan figyelnek. „Képesinek” több állandó „ügyfele” is van.

Major Sándor rendező szakos hallgatóról például kétszer is jelent. „Az ellenforradalom alatt semmilyen tevékenységet nem folytatott, elmondása szerint nagyrészt otthon tartózkodott.” Viszont „az utóbbi időben nagyon izgatott viselkedést tanúsított (...) két egymást követő héten, a keddi zeneórára későn érkezve izgatottan s idegesen súgta az osztálynak: Miskolcon letartóztattak 60 egyetemistát, stb. A Csurka, Pethes ügyet is ő közölte az osztállyal, olyan izgatottan, mintha legalább is a főiskola bezárásáról lenne szó.” „Képesi” nyugtat és magyaráz: „Major viselkedése (jellemét ismerve) valószínűleg nem izgató szándékú. Idegessége valószínűleg gyávaságából adódik, s főleg az általa sokra tartott karrierje féltéséből.” „Képesi” naivan (?) segítségét is felajánlja: „Ha erre engedélyt kapok, megpróbálom Majornak megmagyarázni viselkedése helytelenségét, s egy-két ügyes szó, remélem, jobb belátásra bírja. Ellenkező esetben új jelentésben számolok be róla.” A Kádár-rendszer Belügyminisztériuma azonban nem a lelkek megmentésén fáradozik. A tartótiszt nem vár: intézkedik, hogy Major adatait megállapítsák, majd „róla kartont készítünk, s prioráljuk”. Az ügy komolyságától függ, hogy „a továbbiakban milyen intézkedéseket foganatosítsunk felé”. Az ügyiraton egy főnök - aláírása olvashatatlan - felhívja Pap elvtárs figyelmét, hogy Major hangulatait az ügynök kísérje figyelemmel. „Ingatagsága igen figyelemreméltó.”

Margittai Ágiról négyszer is ír „Képesi”, ebből kettő önálló jelentés. Az 1957. március 6-i jelentésében csak vele és Pethes Györggyel foglalkozik. Ők ketten „az ellenforradalom alatt az azóta disszidált Rabinovszky Mátéval, mint a főiskola Az április 11-i jelentésből - amelyből néhány mondat anonimizálva van - azt is megtudták a BM-ben, hogy Margittai az ellenforradalom előtt „a főiskola u. n. lelkes hallgatói közé tartozott”. Viszont jelenlegi helyzetét mentheti, hogy „az ellenforradalom után elcsendesedett”.

Gábor Pálra is nagyon „odafigyel” „Képesi”. Mindjárt ügynöki pályafutása első darabjában - az 1957. február 26-án átadottban - arról számol be, hogy a Színház- és Filmművészeti Főiskolán január 7-én kezdődött a tanítás, s e napon Gábornak „erősen ellenforradalmi megnyilvánulásai voltak. Legkirívóbb kijelentése kb. jan. közepén egy beszédművészet órán volt, ahol Kádár elvtársat

A tartótiszt „Képesi” feladatául adja, hogy tartsa szemmel Gábor Pált. Osztálytársait jellemezve Gáborról ezt írja: „Kifejezetten szocialista érzelmű, de kicsit talán közelebb a szociáldemokráciához, mint a kommunizmushoz.” Az ellenforradalom alatt csak egy-kétszer jelent meg a főiskolán, állítólag otthon volt tanítónő édesanyjánál.

Novák Márk hat jelentésben szerepel. Azért kerül a Szolgálat látókörébe, mert - a tartótiszt megjegyzése szerint - november 4. után több társával megtámadott egy szovjet őrséget. „Képesi” először 1957. április 8-án ír róla, utasításra: az „osztálytársai szerint” tehetséges ember. Viselkedésében és megjelenésében is tipikus porosz-német típus. „Magas, szőke, kékszemű, hideg, zárkózott, rideg ember.” Ennél fontosabb információ azonban az, hogy „az ellenforradalmat megelőző időkben nagyon negatív, izgató magatartást tanúsított”. A hatás nem marad el, a tartótiszt intézkedik, hogy Novák adatait megállapítsák, majd „lepriorálom és róla kt-t \[környezettanulmányt - a szerző\] készítek”.

Május 21-i hangulatjelentésében „Képesi” kitér Novákra, s megjegyzi, hogy „megfigyelése valószínűleg fontos”. Hozzáteszi: próbált vele közelebbi kapcsolatba kerülni, ami azért nem sikerült, mert Novák az utóbbi időben ritkán fordult meg a főiskolán. Augusztus 6-án pedig már sok mindent tud róla, azt is, hogy az elmúlt tanévben kb. egy hétig le volt tartóztatva. „Erről az ügyről konkrétan nem hajlandó beszélni. Különös misztikába burkolja. Beszéli, hogy többször voltak házkutatáson nála”, és barátjánál, az „Oszi” becenevű gyári munkásnál is felforgatták az egész lakást.

Novák két hete vett kb. kilencszáz forintért egy négysebességes szuprafon lemezjátszót. „Képesi” felteszi a kérdést: talán az ezer forintos filmgyári gyakornoki fizetéséből telik a drága készülékre? „Akkor miből él?” Egyébként is: „Magnetofonja volt, aztán eladta, megint másikat vett stb.” Két ismerősével közösen készít reklámfilmeket. A múlt nyáron például Hévízről. „Tudták, hogy rossz, de

„Képesi” jelenti, hogy Novák ideje nagy részét barátnőjénél tölti, akinek megadja nevét és lakcímét. A tartótiszt elégedett az információhalmazzal: „Az ügynök jelentése további értékes anyagot ad Novák feldolgozásához.”

Egy szigorúan ellenőrzött hallgató
==================================

„Képesi” talán legfontosabb feladata Gyöngyössy Imre szemmel tartása. Talán még kezdeményező szerepe is van abban, hogy ráállítják. Az osztálytársairól írt jelentésben ugyanis megírja társáról, hogy az ötvenes években börtönben volt. „Hogy pontosan mikor, nem tudják. Csak annyit mondott, hogy 3 évig. Hogy miért, azt sem mondja. Rehabilitálták.” S talán menteni igyekszik Gyöngyössyt: „Őszintén, tiszta szívből kommunista.” Takács Tibor főhadnagy a tíz hallgató közül egyedül Gyöngyössyre harap rá: „...érdekesnek látszik Gyöngyössy Imre, aki (sic!) közelebbről is megnézünk.”

„Képesi” 1960 júliusáig négy jelentésben kizárólag - öt másikban pedig érintőlegesen - Gyöngyössy személyével, tevékenységével, nézeteivel, illetve hozzátartozói, kedvese, barátai magatartásával, életmódjával foglalkozik.

A Népszabadság Nagy Imre és társai ítéletéről, a miniszterelnök kivégzéséről beszámoló közleményére (1958. június 17.) Gyöngyössy nagyon emberien reagál: „Nézd, mi azt nem tudjuk, hogy ki mit csinált. Különben mi lesz a többiekkel, a Tánczosékkal?”

A következő jelentésben - október 6-án - „Képesi” kideríti, a tanulmányi osztály vezetője, J. M. hosszú ideig szerelmes volt Gyöngyössybe. Ennél fontosabb információ azonban az, hogy amikor sógorát, Tóth Bálintot nem vették fel a Színház- és Filmművészeti Főiskolára, Gyöngyössy „idegileg teljesen felzaklatva kb. a következőket mondta: “Szegény fiú, még most is büntetni kell? Nem volt elég az a pár év, amit végigültünk minden ok nélkül?””

Az 1959-es jelentésekben különböző összefüggésben többször is felbukkan Gyöngyössy neve. Először, amikor a február eleji tagkönyvkiosztó taggyűlésén alapszervi titkárként beszédet mond. Amikor Barna elvtárs kijelentéséből - a tagság nem érdemelte meg a tagkönyvet - vita kerekedik, aminek híre a főigazgató asszony, Olthy Magda fülébe is eljut, Gyöngyössy azt mondja Barnának, visszautasít minden olyan rágalmat, ami szerint a főiskolán ellenséges megnyilvánulások lettek volna, ha Barna elvtárs ilyet tapasztal, miért nem jelenti.

Április 27-én „Képesi” beszámol róla, hogy Szabó Istvánt küldik a VIT-re. Ambrus elvtársnő, a VIII. kerületi KISZ-bizottság agitprop titkára elárulja, hogy eredetileg Gyöngyössyt akarták delegálni - a főiskola is őt támogatta -, de aztán meggondolták magukat.

1960-ban „Képesi” több jelentést is ad Gyöngyössyről. A március 23-iban őt mentő, a szerepét, magatartását pozitív megvilágításba helyező tényeket, körülményeket sorol, ugyanakkor megfogalmazza Gyöngyössy egyes állításaival, valamint családjával kapcsolatos kételyeit, fenntartásait is.

Gyöngyössy „az ellenforradalomban nem vett részt, nagy örömmel üdvözölte Kádár elvtársat, mondván, “ugyanakkor volt börtönben, amikor én””. A volt politikai foglyok Urániában megtartott gyűlésére külön, rádión keresztül is meghívták, akkor azt mondta, hogy elment a gyűlésre, de megundorodott a fasiszta hangoktól, és eljött. Pár héttel később már úgy mondta el az esetet, hogy el sem ment a gyűlésre. Ettől kezdve politikai és művészi magatartása egyre pozitívabb és szilárdabb lett.

A KISZ megalakulásakor rögtön vezetőségi tag lett, s egy időben azt a szektás vonalat támogatta, hogy a KISZ szűk csoport legyen. Ezzel az álláspontjával azonban rövidesen felhagyott, s a KISZ egészséges fejlesztése mellett harcolt. (...) Most fejezte be egy háborúellenes, falusi témájú drámáját, melynek filozófiájából szintén a kommunista hozzáállás látszik.

Fejlődése és pozitív megnyilvánulásai tehát világosak, ellentmondás a családjában van. Sógora, Tóth Bálint szintén börtönviselt, vele tartóztatták le, de jóval később szabadult. 1957-ben újra vizsgálati fogságba került pár hónapra. Azóta nem találja helyét a társadalomban. Utcai könyvárusként dolgozik, s „elfáradt emberként” él. (...) Baráti köre főiskolai osztálytársaiból áll, közeli kapcsolata van Keresztury Dezsővel, s egy másik, irodalommal foglalkozó fiatalasszony társaságával. Jó barátja Sára Sándor. (...) Régi barátaival láthatóan nem tart kapcsolatot. Menyasszonya Petényi Katalin, a Bölcsészkar művészettörténet szakos hallgatója.

A tartótiszt szerint „Képesi” a jelentésében „értékes adatokat” közöl, feladatául adja, hogy keresse fel Gyöngyössyt a lakásán, s beszélgessen el vele bizalmasan a terveiről. „Képesit” két hét múlva ott találjuk a Petényi születésnapja alkalmából annak lakásán rendezett bulin. Látja, hogy Gyöngyössy rosszkedvű, mert megtudta, hogy Simon pap című forgatókönyvével a Művelődési Minisztériumnak problémái vannak. „Valószínűleg klerikális színt éreznek a filmben.” Gyöngyössy dühös, ő a forgatókönyvét antiklerikálisnak, filmjét kommunista világnézetűnek tartja, Orbán elvtárshoz[^21] akar fordulni.[^22]

A tartótiszt hosszú idő óta először elégedetlen, mert „Gyöngyössyre az ügynök csak pozitív jelentést tud hozni, Gyöngyössy sokkal okosabb annál, semhogy a benne valószínűleg meglevő másik oldalát is megmutassa”.

A május 27-i jelentésben „Képesi” neutrális tényeket közöl: „munkatársainak véleménye szerint” az Alázatosan jelentem című filmben ügyelőként részt vevő Gyöngyössyt a forgatás végére mindenki megszerette. „Képesi” megjegyzi: különösen az első napokban sokan furcsállták, hogy Horváth Márton, a filmgyár igazgatója többször is félrevonult Gyöngyössyvel, hiszen a gyárban „nem szokás egy igazgatónak ügyelővel szóba állni”. A július 12-i jelentés arra bizonyság, hogy abban az időben még az is nagy kegy, ha egy szocialista országba kijuthat valaki. Petényi Katalin, Gábor Pál, Rózsa János és Horváth Éva megkapják az útlevelet Bulgáriába, Gyöngyössy viszont nem, mert az útlevélkérő ívre „nem írta be börtönbüntetését, mert rehabilitálva van, s ezért nincs priusza. Amikor életrajzát írta, megkérdezte osztálytársait (sic!) véleményét, hogy beírja-e a rehabilitált börtönbüntetését...”

Gyöngyössyről később nem jelent „Képesi”. Igaz, ügynöki tevékenysége is egyre szaggatottabbá, esetlegesebbé válik.

Végjáték
========

1960\. október 25-én „Képesit” Takács Tibor főhadnagytól Vásárhelyi György százados veszi át „további tartásra”. Az új főnök november 15-én azt a feladatot adja ügynökének, hogy Bacsó Péter tevékenységéről, készülő műveiről, barátairól szerezzen be információkat. December 8-án Vásárhelyi és Pállfy elvtárs egy „T” (titkos) lakáson találkozik „Képesivel”, aki október 25-i átvétele óta nem adott jelentést. A két titkosszolga azt akarja megtudni Képesitől, hogy „jelenlegi munkahelyén”, a filmgyárban, „kikkel teremtett baráti kapcsolatot, (...) korábban leírt kapcsolataival milyen nexusban áll, (...) A Stúdió dolgozói, művész kollégái körében az elmúlt hónapokban észlelt-e ellenséges jellegű megnyilvánulásokat. (...)

1961-ben „Képesi” mindössze két jelentést szállít. Február 24-i jelentése ügynöki pályája talán egyetlen igazán pozitív, segítő szándékú anyaga. Azon kesereg, hogy a Pókháló című film leforgatását - nyilván témája miatt, és a rendező, Jancsó Miklós személye iránti ellenszenvből - betiltották. A forgatókönyvet - amelyet egy, a Népszabadságban megjelent riport alapján Pintér István és Szabó László készítettek Galambos Lajossal - eredetileg a dramaturgiai tanács elfogadta, igaz, változtatásokkal. Megkezdődtek az előkészületek, a helyszínek keresése, szereplőválogatás. A stúdióvezető Nemeskürty István távollétében az igazgatóság - félve a főszereplő munkás őszinte ábrázolásától - még egyszer átíratta a forgatókönyvet, leegyszerűsíttette a problémát.

A Filmfőigazgatóságon a Hunnia és a Budapest stúdió vezetőinek részvételével tartott értekezleten mindenki támadta a filmet, s elhangzott, hogy a gazdasági nehézségek miatt ne készüljenek problematikus filmek. Nemrég a Hunnia két filmjét - Árnyék napfényben, Gonoszkátyú[^23] - nem engedték elkészíteni, most pedig - amikor „végre kibontakozott a mai témák felvetése iránti bátorság” - újabb hideg zuhanyként hatott a filmfőigazgatósági értekezlet „problémaellenes” hangulata, s a Pókháló ügye.

„Képesi” felteszi a kérdést, ki a felelős azért, hogy e filmek előkészítésére sok milliót költöttek, aztán pedig betiltották őket. „Az igazgató, aki egyszer már elfogadta, és engedélyt adott az előkészítésére? Ki inspirálja az igazgatókat a bizonytalanságra, ami a gyárak erkölcsi szétzüllését, politikai bizonytalanságát eredményezi? (...) A gazdasági felépítés mindenkit a pénzkeresésre ösztönöz, a prémiumrendszer gazdasági csalások sorozatát eredményezi.”

A tartótiszt intézkedik, tájékoztassák a párt felsőbb vezetését a dolgozók hangulatáról. Javasolja, hogy mindkét stúdióban tartsanak értekezletet a kedélyek csillapítás érdekében, mivel Makk Károly és Várkonyi Zoltán azzal fenyegetőznek, hogy sztrájkba lépnek, mert „ez így nem maradhat”. Utasítja „Képesit”, tudja meg, el van-e keseredve Gyöngyössy és Makk amiatt, hogy a minisztérium elutasította ösztöndíjkérelmüket.

Ha azt gondolnánk, hogy az okosan érvelő, elemző filmgyári anyag után „Képesi” magába szállt, s most már ilyen elfogulatlanul fogalmaz, akkor nagyot tévedünk. Ügynöki hattyúdala - Jancsó Miklósról - elfogult, sőt kifejezetten rosszindulatú iromány:

> A „Harangok Rómába mentek” c. filmje óta nem készített önállóan egész estét betöltő játékfilmet. (...) Jelenleg - bár a játékfilmosztály dolgozója - dokumentumfilmeket készít. A filmgyárban valamifajta egyöntetű hangulat van ellene - természetes, hogy nem sikerül neki semmi, nem „felnőtt ember”, nem tud „összehozni”, nem tudja, mit akar. Senki nem veszi komolyan. (...) Jancsó egy kicsit a „nem létező filmrendező”, ha szóba kerül a neve, a legtöbben legyintenek, mosolyognak.
>
> Már megjelenése is komikus. A negyven éves felnőtt ember úgy öltözik, olyan frizurát hord, mint egy anarchista kamasz.
>
> Személyi kapcsolatai sem tisztázottak. Mészáros Márta filmrendezővel él együtt, Mészárosról ugyanaz a vélemény, mint Jancsóról.
>
> Jancsó megjelenésének kamasz volta gondolkodásmódjára is jellemző. A beszélgetésekben, forgatókönyvi vitákban véleménye bizonytalan, egyik gondolata cáfolja a másikat, vitamódszere anarchikus.
>
> Úgy gondolom, nincs végiggondolt, kialakult véleménye a dolgokról, mert ha lenne, azokat kimondaná. T. i. elhamarkodott, mindent kimondó, s ebből a szempontból becsületes ember. A marxizmustól az egzisztencializmuson át különféle nacionalista gondolatokig minden keveredik benne, s talán nem is tudja tisztázni véleményét.
>
> „Jancsó bolond” - ez az általános vélemény róla, nem várnak tőle semmit, nem számítanak rá, s talán éppen ezért ártani sem tud az a sok bizonytalan, gőzös filozófia, ami benne van.

A tartótiszt úgy értékeli, „Képesi” jelentése „erősíti Jancsó ellenséges filozófiai vonalát”. Megtudhatjuk azt is, hogy az „Orosz” fedőnevű ügynök[^24] szerint Jancsó a szocreál művészeti alkotás híveit „a rendszer előtti lefekvőknek nevezi”.

„Képesi” újabb feladatot kap: Mészáros Mártán keresztül ismerkedjen meg a pár művészeti elképzeléseivel.

Hősünk azonban nem ír több jelentést. Küldetése - vajon miért? - befejeződött. Az utolsó jelentést 1961. november 10-én nyújtja át Vásárhelyi György századosnak, a dossziét azonban csak 1963. március 29-én zárják le.

„Képesit” 6-os kartonja[^25] szerint a Cég 1963. május 7-én papírforma szerint is elbocsátja tagjai sorából. A kartonról az is kiderül, hogy „Képesit” terhelő adatok alapján szervezték be, de ügynökként a „Népidem\[okráciához\] lojális” ügynök-kategóriába sorolták.

Ebben az évben Szabó megírja, 1964-ben pedig - 26 évesen - leforgatja élete első játékfilmjét, az Álmodozások korát.[^26]

Szembesítés
===========

Egy ideig kétségek gyötörtek, vajon helyes-e Szabó leleplezése, hiszen mindez több mint negyven éve történt, beszervezése idején még csak 19 éves volt. De hiszen, vethetjük ellene, az ember ilyen korában már fel tudja mérni döntése - különösen egy ilyen fontos döntése - következményeit. (Mindamellett Szabó okos, intelligens fiatalember lehetett, hiszen azon kevesek közé tartozott, akit nyolcszáz jelentkező közül felvettek a főiskolára.) Nem elsősorban életkor függvénye volt, hogy valaki kötélnek állt-e vagy sem, hanem inkább jellem és morál kérdése. Tudjuk, akadtak olyanok - nem is kevesen -, akiket a Szolgálat nem tudott együttműködésre kényszeríteni.[^27]

Nem tagadom, bizonyos fokig együtt érzek Szabóval, a maga módján ő is áldozat. Mielőtt azonban őt mentenénk, ne feledkezzünk meg az igazi érintettekről. Szabó jelentéseivel - még ha azok nagy része a mából nézve kisszerűnek, szánalmasnak, olykor abszurdba hajlóan nevetségesnek tűnik is - többeknek árthatott. Sajnos, a leginkább érintetteket nem lehet megkérdezni, mert már nem élnek.

Nem tudhatjuk, mivel zsarolták meg Szabót, beszervezési (B) doszsziéjáról azt mondták a Levéltárban: elveszett. (A dosszié sorsáról bizonyosságot csak az iktatókönyvekből nyerhetünk, ha a 6-os kartonon olvasható 176/85-ös naplószám útját követjük a lajstromkönyvekben \[a naplószámot lásd a fakszimilén\]).

Egy későbbi, nem publikus kijelentését ismerve mindenesetre úgy tűnik, hogy ügynöki tevékenységét jellemző vonalasságát - meglehet, csak taktikai okokból - még a hetvenes évek közepén is őrizte.[^28]

Okkal feltételezhető, hogy bizonyos lelki terhet jelentett számára árulásának, ügynöki működésének feldolgozása. Titka ismeretében több meghatározó filmje és jó néhány interjúja sajátos új jelentéssel telítődik. Jobban, mélyebben értjük, hogy miért izgatja őt annyira művész és hatalom viszonya, a személyiség autonómiájának kérdése, az, hogyan őrizheti meg, illetve veszítheti el identitását az egyén, meddig mehet el a kompromisszumkötésben. A Mephisto, a Redl ezredes, a Hanussen főhősei tehetségük, valamilyen különleges képességük okán mindenképpen érvényesülni akartak, kitörni, kiemelkedni a környezetükből, miközben személyiségük deformálódott a hatalom szorításában. Karrierjük, felemelkedésük és (a Mephisto esetében „csak” morális) bukásuk példázatok az önérvényesítés és önfeladás, megalkuvás témájára. A Szembesítés bizonyos szempontból a Mephisto folytatásának tekinthető: Szabó Mephisto sorsát vizsgálja - a „bukás” után. Wilhelm Furtwängler, a múlt század egyik legnagyobb formátumú karmestere számtalan jeles honfitársával ellentétben nem emigrált a náci Németországból, mindvégig játszott, sőt, vezényelt a nürnbergi pártkongresszus előestéjén és Hitler születésnapja tiszteletére adott koncerten is. Vajon meggyőződésből vagy kényszerből szolgálta-e ki a hatalmat, valóban eladta-e a lelkét az ördögnek - s ez okozott-e neki valamilyen lelki, morális konfliktust -, vagy meg tudta őrizni művészi és emberi autonómiáját?

Szabó kérésére a forgatókönyvet jegyző Ronald Harwood - a film alapjául szolgáló darab szerzője - egy új figurát kreál[^29], a civilben művészettörténész Dimsicét, a leningrádi múzeum igazgatójáét, aki úgy gondolja, a művésznek nincs felelőssége azért, ami a világban történik. Nagyon is ismerős számunkra a szemléletmód, az, hogy az alkotó minden rendszerben a hatalomtól, annak kegyétől, jó szándékától függ: „Egy diktatúrában a művészet csakis a párté. (...) Igenis kellenek a jó kapcsolatok. Igenis, meg kell alkudni” - mondja. Mintha Szabó gyártana magának apologetikát.

Ugyanakkor a Mephistóban, s még inkább a Szembesítésben azt a morális axiómát igyekszik tudatosítani bennünk, hogy a művész nemcsak alkotó ember, de társadalomban élő lény is, művészi léte - válságos, kritikus időkben még hatványozottabban - elválaszthatatlan a magánemberitől, s az alkotó tehetsége nem nyújthat számára felmentést erkölcsi mulasztása következményei alól.

Akkor most melyik Szabónak higygyünk? És vajon „Képesi” botlását (?), bűnét (?) eljelentékteleníti-e, érvényteleníti-e Szabó életműve?

[^1]: A II/5 a III/III jogelődje: mindkét szervezeti egység a „belső reakció elhárítását” végezte. Az 1956. december 30-án életbe lépett 1956. 35. sz. törvényerejű rendelet a Belügyminisztérium államvédelmi szerveinek megszűnése következtében az állam belső és külső biztonsága elleni bűncselekmények nyomozását a rendőrség hatáskörébe utalta. 1962-ben az MSZMP KB Politikai Bizottságának határozata nyomán alakították ki a Belügyminisztériumban a magyar állambiztonsági szervezetnek azt a formáját, amely kisebb-nagyobb módosításokkal egészen a rendszerváltozásig működött. Az átszervezés célja - egy 1963-as belügyi jelentés szerint - a korábbi ún. „totális elhárítás” szervezeti maradványainak felszámolása volt, a minisztérium szervezetét igyekeztek a megváltozott bel- és külpolitikai viszonyokhoz alakítani. (Cseh Gergő Bendegúz: A magyarországi állambiztonsági szervek intézménytörténeti vázlata 1945-1990, In: A Történeti Hivatal Évkönyve 1999, 79. oldal)

[^2]: Később Kármentő Andrásné vágó

[^3]: Huszárik Zoltán 1959-ben csatlakozott az osztályhoz. Eredetileg 1949-ben kezdte meg a tanulmányait a főiskolán, ahonnan azonban 1952-ben - amikor özvegy édesanyját kuláknak minősítették - eltanácsolták.

[^4]: Az eredeti, fűzött dosszié 204 oldalas, a fénymásolt példány - nagyrészt ezen dolgoztam - 225 oldalas. Az eltérés a Levéltári anonimizálásból (lásd 16. sz. lábjegyzet) is eredhet.

[^5]: Pap Endre főhadnagy (Budapesti Rendőr-főkapitányság): 1957. február 14.-1958. január 23.; Takács Tibor főhadnagy (Országos Rendőr-főkapitányság): 1958. április 7.-1960. október 25.; Vásárhelyi György százados (ORFK): 1960. október 25.-1961. november 13.

[^6]: 1956-ban két, 1957-1959 között 224 és még 1960-61-ben is öt halálos ítéletet hajtottak végre, 1959-ben pedig még súlyos ítéleteket hoztak (például a Mérei-perben).

[^7]: Lugossy István operatőr-rendezőt például (Amerikai anzix) 1960 szeptemberében, negyedik gimnazista korában, 17 évesen huszadmagával tartóztatták le államellenes szervezkedés vádjával. Az volt a „bűne”, hogy egyszer továbbadott egy ismerősének néhány röplapot, illetve laza kapcsolatban állt egy iskolatársával, Kassánszky Zsomborral, aki sokat foglalkozott ’56 emlékével. (Házibulikon gyújtó hangú verseit szavalta, egyik április 4-én pedig a Margit hídról a Dunába dobott egy vörös zászlót.) A húsz vádlott összesen 64 évet kapott, ebből Lugossy hármat, amiből kettőt le is ült, az előzetes letartóztatás tizenegy hónapját magánzárkában. A szabadulása utáni nyolc évben rövidebb-hosszabb idő után minden munkahelyéről kirúgták. Sokadik jelentkezésre ugyan felvették a Színház- és Filmművészeti Főiskolára, de két évig nem kapta meg a diplomáját. A hetvenes években még kapott alkalmi megbízásokat, a nyolcvanasokban azonban már nem, mert a BM mindig utánanyúlt (Megkapaszkodni a létezés peremén. Gervai András beszélgetése Lugossy Istvánnal. Magyar Hírlap, 1993. október 27.).

[^8]: Csurka István a főiskola Nemzetőrségét vezette, ezért fél évre internálták.

[^9]: Háy Gyula (1900-1975) író 1956-ig a Színművészeti Főiskola dramaturgia tanszékét vezette. 1957-ben a bíróság hatévi börtönbüntetésre ítélte, 1960-ban amnesztiával szabadult, 1965-ben Svájcban telepedett le.

[^10]: Priorálás: keresés, illetve adatok lekérése az állambiztonsági operatív nyilvántartásból.

[^11]: A KISZ-faliújság-rongálásért ugyanebben az évben 6 évre ítéltek egy diáklányt a jogi karról. (Az ítéletet lásd Kenedi János: Kis Állambiztonsági Olvasókönyv I. 345. o., Magvető, 1996.) A lány szabadulása után évekkel belehalt börtönben szerzett betegségébe.

[^12]: Simon Zsuzsa (1914-1996) színész, rendező, színigazgató, 1951-1956 között a főiskola főigazgatója.

[^13]: Arra, hogy Bárdi, Básti és Buss szerepeltek a jelentésekben, csak abból következtethetünk, hogy nevüket felsorolja a dossziét záró, úgynevezett betűsoros névmutató.

[^14]: Nevüket méltányosságból, személyiségi jogaikra tekintettel nem fedjük fel: szignójukat is elváltoztattuk.

[^15]: Nevüket méltányosságból, személyiségi jogaikra tekintettel nem fedjük fel: szignójukat is elváltoztattuk.

[^16]: A magánéletre vonatkozó részeket nem ismerhetjük meg, a levéltári törvény értelmében azokat ugyanis anonimizálják, azaz kitakarják a szövegből. Az egészségi állapotra, kóros szenvedélyre, szexuális életre, faji eredetre, nemzeti, nemzetiségi vagy etnikai hovatartozásra, vallásos vagy más világnézeti meggyőződésre vonatkozó adatok csak az érintett halálát követő 30 év után hozhatók nyilvánosságra.

[^17]: Marx József: Szabó István. Filmek és sorsok. Vince Kiadó. Budapest, 2002

[^18]: Szekfű András és Szabó István. Kézirat. Magyar Filmintézet, 269/5 1-32 old.

[^19]: A BM II/5. alosztálya a főiskolán ez idő tájt három ügynököt foglalkoztatott, akik - mint az alosztályvezető „Képesi” egyik jelentéséhez fűzött értékeléséből kiderül - hatékonyabbak voltak, mint a náluk magasabb státusban lévő két „társadalmi kapcsolat”: Olthy Magda főigazgató és K. Nagy István igazgató. Az ügynökök beszervezési dossziéját és 6-os kartonját még nem kaptam meg.

[^20]: Harangozó Szilveszter 1952-ben, századosként lett az ÁVH titkárságvezetője. 1989. április 30-ig, tábornoki rangban a III. Főcsoportfőnökség vezetője volt. A 80-as években állambiztonsági miniszterhelyettesként a BM-et képviselte a pártközpont által felállított, az ellenzékről döntő, úgynevezett „koordináló bizottságokban”

[^21]: Orbán László (1912-1978) 1957 júliusától 1962-ig az MSZMP KB Tudományos, Közoktatási és Kulturális osztályának helyettes vezetője.

[^22]: A filmet végül 1969-ben készíthette el Virágvasárnap címmel.

[^23]: A Gonoszkátyút Galambos Lajos, az Árnyék napfénybent Huszty Tamás (alias Beczner Tamás) írta, mindkét filmet Makk Károly rendezte volna.

[^24]: Jelentései nem fellelhetőek.

[^25]: A karton eredeti kiállításának időpontja 1957. február 14., száma: 0123-55-0.

[^26]: Csak összehasonlításképpen: Kardos Ferenc és Rózsa János 28 éves korukban készítették el első - közös - játékfilmjüket, a Gyerekbetegségeket. Novák Márk 30 éves, Elek Judit 32, Kézdi-Kovács Zsolt 34, Gábor Pál 36, Gyöngyössy Imre 39 éves, amikor megrendezheti első játékfilmjét.

[^27]: Az ötvenes évek végén például a szintén főiskolás Gaál István többhónapos olaszországi ösztöndíja engedélyezésének feltételéül szabták, hogy jelentéseket írjon kinti tapasztalatairól. Arra hivatkozva mondott nemet az operatív tisztnek, hogy egyrészt nem tud konspirálni, minden érzelem meglátszik az arcán, másrészt, nem tartja etikusnak, hogy abban az országban kémkedjen, amelyik vendégül látja. Visszautasítása ellenére is kiutazhatott végül Olaszországba (Gaál István közlése).

[^28]: 1975\. október 7-én a Filmművészeti Tanács néhány tagja és a Hunnia Játékfilmstúdió Vállalat alkotói vitát rendeztek a Bástyasétány ’74 című filmről, amelyet Szabó B. István filmfőigazgató hónapokkal korábban betiltott. A vitát Rényi Péter vezette. Király István referátuma után Füleki József, Köllő Miklós, Kertész Ákos, Kardos Ferenc, Szabó István, Gazdag Gyula, a film rendezője és Szabó B. István beszélt. Az eseményről feljegyzést készítő Tóth Lóránd, az MSZMP KB Kulturális Alosztályának munkatársa szerint nagyon fontos felszólalás volt Szabó Istváné, aki a Bástyasétány ’74-et tévedések sorozatának tartotta, amely tele van stiláris hibákkal, s miután mondanivalójára többféle ideológiai magyarázat is adódik, káros hatása lenne. Rosszul átgondolt mű, tévedésein az egész filmszakmának el kell gondolkodnia. Szabó konklúziója kb. így hangzott: „Egy művet nem szabad a napi politika szempontjaitól befolyásolva betiltani, de mert élesen félreérthető, sőt a film, a szakma, a kultúrpolitika ellen fordítható, nem lenne helyes bemutatni.” Szabó később másodszor is szót kért, s a magyar film feladatát taglalta. Szerinte a magyar filmművészetnek a nagyvilágot kell tájékoztatnia a szocializmus gyakorlatáról, gondjainkról, problémáinkról. (MOL - 288. f. / 36. cs. / 21. ő. e.)

[^29]: Marx József idézett műve 386. oldal
