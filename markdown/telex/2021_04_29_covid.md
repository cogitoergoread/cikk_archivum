---
authors:
- Iván-Nagy Szilvia
categories:
- Telex
title: "2584 új fertőzöttet, 186 új halálos áldozatot regisztráltak"
date: "2021-04-29"
---

> https://telex.hu/koronavirus/2021/04/29/jarvanyugyi-adatok-magyarorszag-korhaz-1

Napi új fertőzöttek száma: 2584 (az előző naphoz képest: +892)

  * Napi új halálos áldozatok száma: 186 (az előző naphoz képest: 2)
  * Kórházi ellátást igénylők száma: 5554 (az előző naphoz képest: 353)
  * Lélegeztetőgépre szorulók száma: 662 (az előző naphoz képest: 40)
  * Napi mintavételek száma: 22 379 (az előző naphoz képest: +3590)
  * Az első dózissal oltottak száma: 3 870 222 (az előző naphoz képest: +96 001)
  * Ebből a második dózissal is beoltottak száma: 1 822 655 ( az előző naphoz képest +48 755)

**A koronavírusról tájékoztató hivatalos honlap adatai szerint a gyógyultak száma jelenleg 503 697, az aktív fertőzötteké pedig 245 928 főre csökkent az elmúlt 24 órában, a lélegeztetőgépen lévők száma pedig most ott tart, mint a második hullám csúcsán. Csütörtökön újabb vakcinaszállítmány várható. Előző napra már hatezer alá csökkent a koronavírus-fertőzéssel kórházban ápoltak száma, tovább mérséklődött a lélegeztetőgépen kezelt betegek száma is.**

A hivatalos honlapon azt írják, a harmadik hullám már tetőzött, erre utalnak nemcsak a napi adatok, hanem a szennyvízvizsgálatok előrejelzései, ami szerint az újonnan regisztrált fertőzöttek száma fokozatosan csökken majd  mondta az operatív törzs a szerdai sajtótájékoztatóján.

Ugyanitt György István államtitkár azt mondta, hogy a magyar oltási terv világviszonylatban is sikeres, Magyarország pedig az EU második legjobban átoltott és legvédettebb országa szerinte. Azt is mondta, hogy mostanra már több mint 4,5 millióan regisztráltak oltásra, ám még 1,2 millióan nem kapták meg a vakcinájukat.

Már nem a vakcinamennyiségen múlik, hogy ki mikor kaphat oltást, nem kell már várni a háziorvos hívására, mindenki foglalhat online időpontot - mondta ezt is György, és itt már bejelentette azt is, hogy a Sinopharm oltóanyaga mellett az online felületen az AstraZeneca vakcinájára is be lehet jelentkezni. Azt már Müller Cecília országos tisztifőorvos közölte, hogy az oltóanyagokkal olyan jól áll Magyarország, hogy az itt szolgáló külföldi diplomatáknak is biztosítani fogja Magyarország a beoltás lehetőségét, ezért cserébe a magyar diplomaták beoltását kérik a szolgálati helyszíneiken.

Szlávik János, a Dél-pesti Centrumkórház infektológiai osztályának vezetője szerint a vírus a rendelkezésre álló adatok alapján valóban leszálló ágban van, ám még egy-két-, akár hárommillió ember beoltására van szükség ahhoz, hogy komolyan csökkenjen a járvány, illetve „komolyan csökkenjen az a veszély, hogy a vírus visszatér Magyarországra”.

A hétvégén megnyithattak a vendéglátóhelyek teraszai, ami tömegeket vonzott az utcára. Pusztai Erzsébet infektológus és egészségügyi szakértő úgy véli, ennek még lesznek következményei. Úgy tartja, csodának kellene történnie ahhoz, hogy emiatt ne emelkedjen a fertőzöttek száma. Véleménye szerint nem az oltottakhoz, hanem a védtelenek számához kéne igazítani a járvány kezelését.


A négymillió beoltott elérésekor újabb enyhítések várhatók: védettségi igazolvánnyal lehet majd moziba, színházba, edzőterembe és sporteseményekre menni, megnyitnak az éttermek zárt helyiségei is, sőt, a sport- és kulturális rendezvényeken még maszk sem kell.
