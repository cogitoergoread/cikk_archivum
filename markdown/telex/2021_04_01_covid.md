---
authors:
- Cseke Balázs
categories:
- Telex
title: "258 ember halt meg az elmúlt egy napban koronavírusban, 1512-en vannak lélegeztetőgépen"
date: "2020-04-01"
---

> https://telex.hu/koronavirus/2021/04/01/koronavirus-fertozottsegi-adatok-csutortok-oltasok-szama

  * Napi új fertőzöttek száma: 9288 (az előző napihoz képest +2588)
  * Napi új halálos áldozatok száma: 258 (az előző napihoz képest -44)
  * Kórházi ellátást igénylők száma: 12 062 (az előző napihoz képest -284)
  * Lélegeztetőgépre szorulók száma: 1512 (az előző napihoz képest +20)
  * Napi mintavételek száma: 40 444 (az előző napihoz képest +7690)
  * Az első dózissal oltottak száma: 2 065 948 (az előző napihoz képest +54 919)
  * Ebből a második dózissal is beoltottak száma: 787 207 (az előző napihoz képest +34 020)

**A gyógyultak száma folyamatosan nő, jelenleg 410 565 főnél tartunk, közben viszont az aktív fertőzöttek száma 230 161 főre emelkedett  írták a járványról tájékoztató kormányzati oldalon csütörtök reggel. Összesen 20 995 ember halt meg koronavírus miatt a járvány kezdete óta.**

Szerdán minden korábbinál rosszabb napi halálozási statisztikákat közöltek, összesen 302-en haltak meg. Ez a magas szám valamelyest csökkent csütörtökre.

Orbán Viktor este interjút adott közmédiában, amelyben arról beszélt, hogy már csak két-három nehéz hét van hátra, de már a győzelem kapujában állunk. Arra a kérdésre, hogy nincs-e rossz optikája annak, hogy ilyen járványhelyzetben a nyitási stratégiáról beszélnek, Orbán azt mondta: fontos, hogy az emberek tudják, mire számíthatnak, el tudják tervezni az újraindítást, és a szülőknek is tudniuk kell, meddig kell otthon lenni a gyerekekkel.

A kórházi kapacitásokról pedig azt mondta, hogy átcsoportosításokkal megoldható a helyzet, és a technikai feltételek is adottak, az átcsoportosításokra egyébként megvan a lehetőségük a kórházak vezetőinek, mondta. Orbán úgy látja, hogy emberfeletti munka árán, de működni fognak a kórházak.

Kutya kötelessége mindenkinek egyéni szinten megtenni mindent azért, hogy ne terheljük tovább az egészségügyi ellátórendszert  fogalmazott Müller Cecília az operatív törzs szerdai tájékoztatóján. Beszámolt egy nemrég készített elemzésről is, amely szerint az idősotthonokban jelentősen csökkent a koronavírus-járvány terjedése az oltásoknak köszönhetően. Összességében azonban 38 százalékkal magasabb a fertőzöttek száma Magyarországon a harmadik hullámban, mint a másodikban.

Békássy Szabolcs, a Háziorvosok Online Szervezetének elnöke pedig arról beszélt szerdán az ATV-ben, hogy a háziorvosok a héten már megkapták a praxisukhoz tartozó összes oltásra regisztrált páciens névsorát, és mostantól maguk dönthetik el, hogyan osztják be az oltásra váró betegeket.

A Magyar Orvosi Kamara jelentést készített Pintér Sándor belügyminiszternek. Azt írják, a gépi lélegeztetés egyes kórházakban eredménytelen, akár 95 százalékot is eléri egyes helyeken. Hatalmas többletterhet okoz a háziorvosoknak az oltások beadása, jelenleg az ezzel kapcsolatos problémák adják az alapellátás legnyomasztóbb terhét.

Az amerikai Johnson & Johnson gyógyszeripari vállalat által fejlesztett koronavírus-vakcinák első szállítmánya április 19-én érkezik meg az Európai Unióba. Az EU összesen 200+200 millió dózisról szóló megállapodást kötött a gyártóval, Magyarországra ebből 4,36 milliós dózis jut majd. Az Európai Bizottság szerint június végéig 55 millió adag érkezése várható.

Beszámoltunk arról, hogy egyre több kórház udvarán állnak halotthűtő konténerek, például a székesfehérvári Szent György Egyetemi Oktató Kórházhoz már a második konténer érkezett. Részletes cikkben foglalkoztunk a szoptatós anyák oltása körül kialakult káosszal is, itt pedig rendet vágunk az orosz vakcina kusza számaiban is. Arról, hogy hogyan jutottunk el Magyarországon a kétmilliomodik védőoltásig, ebben a cikkben írtunk részletesen.
