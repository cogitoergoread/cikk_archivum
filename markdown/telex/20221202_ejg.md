---
authors:
- Presinszky Judit
categories:
- Telex 
title: "Leragasztott szájjal tiltakoztak az Eötvös József Gimnázium diákjai"
date: "2022-12-02"
---

> https://telex.hu/belfold/2022/12/02/eotvos-jozsef-gimnazium-szulo-sorfal-tapsolas-diak-szolidaritas-oktatas-tanartuntetes

Diákok és szülők gyülekeztek a budapesti Eötvös József Gimnázium előtt péntek reggel. Háromnegyed nyolcig körülbelül kétszázan gyűltek össze a belvárosi Reáltanoda utcában, később háromszázra nőtt a létszám. A forgalmat leállították a rendőrök, mert a tüntetők egy része már csak az úton tudott megállni. Közös énekléssel folytatódott a demonstráció, a Miért hagytuk, hogy így legyen? dallamai csendültek fel.

„El a kezekkel a tanárainktól!”

„A sztrájk alapjog!”

„A csend nem rend!”

 ezeket skandálták a tüntetés résztvevői. Egy diák arról beszélt, hogy az eddigi skandálást a tanárok hallották, de most „úgy csináljuk, hogy a Belügyminisztériumban is meghallják: nincs hatalmad felettem!”

Kevéssel nyolc óra után az Apáczai Gimnázium diákjainak egy csoportja is csatlakozott a demonstrációhoz. Később a résztvevők leragasztott szájjal tiltakoztak, az ötperces csend idejére feltették a kezüket, amire a tanártüntetések szimbólumát, a piros körös felkiáltójelet rajzolták. Kilenckor véget ért a tüntetés, az Eötvösben pénteken van tanítás, „mindenki mérlegelje maga, hogy bemegy-e, mit csinál a napjával”, mondta az egyik szervező diák.

Egy nappal korábban több száz diák tette ugyanezt a gimnáziumnál, válaszul arra, hogy szerdán kirúgták az egyik matematikabiológia szakos tanárt.

Csütörtökön 53 iskolából összesen 497 tanár kezdett polgári engedetlenségbe  többek között az Eötvösben , válaszul arra, hogy szerdán a Belügyminisztérium közleményéből derült ki: az Eötvös József Gimnázium egy, a Karinthy Frigyes Gimnázium hat és a Vörösmarty Mihály Gimnázium egy tanárának szűnik meg rendkívüli felmentéssel a közalkalmazotti jogviszonya december elsejétől, mert részt vettek a polgári engedetlenségben.



Szerda este nagyjából ezren tüntettek a Belügyminisztérium épülete előtt, a demonstráció végén a diákok bejelentették, hogy határozatlan idejű virrasztásba kezdenek a Belügyminisztérium előtt. Az első éjszakát átvirrasztó diákokkal csütörtök kora reggel beszélgettünk.

December első két napjára rendkívüli szünetet rendelt el az iskolaigazgató a Karinthy Frigyes Gimnáziumban, az indokolás szerint azért, mert a munkabeszüntetést bejelentő, hiányzó és elbocsájtott tanárok miatt a tantestület létszáma nem éri el a jogszabályban előírt minimális szintet. A kieső napokat várhatóan január 23-én és 24-én pótolják. Rendkívüli szünetet rendeltek el a Vörösmarty Mihály Gimnáziumban is, miután kollégájuk kirúgása után a tantestület kilencven százaléka megtagadta a munka felvételét.


# Folyamatosak a tüntetések
A tanárok régóta küzdenek a magasabb fizetésért, munkaterheik csökkentéséért és a sztrájkjoguk visszaállításáért. A törvénytelen munkabeszüntetést, vagyis a polgári engedetlenséget azért választották sokan, mert a sztrájktörvény olyan elégséges szolgáltatásokat írt elő, melyek betartásával lényegében láthatatlanná válik a tiltakozás.

Szeptember végén öt tanárt rúgtak ki a polgári engedetlenségben való részvétel miatt, ők mind a budapesti Kölcsey Ferenc Gimnáziumban tanítottak. Az ő elbocsátásuk soha nem látott szolidaritási hullámot indított el a pedagógustársadalomért. Ebben a tanévben már többször volt országos sztrájk a fővárosban és szerte az országban, legutóbb november 18-án volt egységes munkabeszüntetés.



December 8-ra országos ülősztrájkot, december 9-re pedig az MTVA épülete elé hirdettek meg tüntetést a diákok, csütörtökön pedig újabb polgári engedetlenségi hullám indult.

A kormány már régóta az EU-val való megállapodáshoz kötött uniós pénzből szeretné finanszírozni az ágazat béremelését. A pedagógus-szakszervezetek november elején tárgyaltak Maruzsa Zoltán köznevelésért felelős államtitkárral a követeléseikről, de lényegi változást nem sikerült elérniük. A kormány idén már nem emeli meg a pedagógusok bérét, a legutóbbi ajánlat szerint három év alatt lépcsőzetesen növeli a fizetéseket. Ha a kormány megegyezik az unióval (amire a legfrissebb hírek alapján egyre kevesebb az esély), jövőre 20,8 százalékkal, 2024-ben 25 százalékkal, 2025-ben pedig a jelenlegi bázishoz mérten közel 30 százalékkal emelik majd a tanárbéreket, és így 2025-re bruttó 777 ezer forint körül lehet a pedagógusbér. A fizetés 2025 januárjára érheti el a diplomás átlagbér 80 százalékát.
