---
authors:
- Bak Róbert
categories:
- Telex
title: "Krasznahorkai Nobel díj"
date: "2025-10-09"
---

>  Kult Legfontosabb 2025. október 9. – 21:57

# Krasznahorkai László kapta az irodalmi Nobel-díjat

[10.09 dél](https://telex.hu/kult/2025/10/09/irodalmi-nobel-dij-krasznahorkai-laszlo-2025)

A Svéd Akadémia csütörtökön a Kossuth-díjas magyar írónak, Krasznahorkai Lászlónak ítélte oda az irodalmi Nobel-díjat. A hivatalos indoklás szerint Krasznahorkai látnoki erejű műveiért részesült az elismerésben, amelyek az apokaliptikus terror közepette is képesek megmutatni a művészet erejét.

A 71 éves alkotó első írása 1977-ben jelent meg a budapesti Mozgó Világ című folyóiratban, műveiből a Kossuth-díjas filmrendező, Tarr Béla készített filmeket. A gyulai születésű író 2004 óta a Digitális Irodalmi Akadémia és Széchenyi Irodalmi és Művészeti Akadémia tagja.

Az 1954-ben született alkotó általános és középiskolai tanulmányai után Szegeden, valamint a fővárosi Eötvös Loránd Tudományegyetemen volt joghallgató, majd 1983-ban szerzett magyar–népművelő szakos diplomát az ELTE Bölcsészettudományi Karán. Az írással már az egyetemi évei alatt elkezdett foglalkozni. Első műve Tebenned hittem címmel 1977-ben jelent meg a budapesti Mozgó Világ című folyóiratban, ebben az évben volt dokumentátor a Gondolat Könyvkiadónál, 1982-től pedig szabadúszó íróként dolgozott. A DAAD német felsőoktatási cserediákprogram vendégeként egy évet töltött Nyugat-Berlinben 1987-ben. Ekkor hagyta el először Magyarországot. A német fővárosba egyébként később visszatért, ugyanis 2008-ban vendégprofesszor volt a Berlini Szabadegyetemen.

A keleti blokk felbomlása óta a szerző világot jár, és folyamatosan költözik, Magyarországon kívül élt már többek között Németországban, Franciaországban, Olaszországban, Görögországban és az Egyesült Államokban is. 1990-től hosszabb időt töltött Kelet-Ázsiában, Az urgai fogoly és a Rombolás és bánat az Ég alatt című alkotásaiban számolt be a Mongóliában és Kínában szerzett tapasztalatairól.

Krasznahorkai nemcsak itthon, de nemzetközi szinten is elismert alkotó. Az amerikai író és filmrendező Susan Sontag „az apokalipszis Gogolt és Melville-t idéző magyar mesterének” nevezte, míg a német Max Sebald – akire halála után az irodalomkritikusok az egyik valaha volt legnagyobb szerzőként hivatkoztak – azt írta Krasznahorkairól, hogy „víziójának univerzalitása a Holt lelkeket író Gogoléval rokon, s a kortárs irodalommal kapcsolatos minden kétségünket eloszlatja”.

Az évek alatt alkotásaival több díjat is bezsebelt. 1993-ban megkapta az év legjobb könyvének járó díjat Az ellenállás melankóliája című regényéért Németországban, valamint Berlinben vehette át 2010-ben a Brücke Berlin-díjat Seiobo járt odalent című elbeszéléskötetéért, ami németül is megjelent – hasonlóan más Krasznahorkai-kötetekhez. 2014-ben elnyerte az America Award irodalmi életműdíjat, majd egy évvel később a nemzetközi Booker-díjat. Neki ítélték oda 2021 áprilisában az Osztrák Állami Díjat, 2022-ben pedig a Herscht 07769 című elbeszélésével elnyerte a Libri-díjat. A Krasznahorkaival készült interjúnkat, amelyben a díjnyertes könyvéről is beszélt, itt olvashatja. Legutóbbi regénye, a Zsömle odavan 2024 elején jelent meg – az erről szóló kritikánkat itt találja. Krasznahorkai új könyve, A magyar nemzet biztonsága 2025 novemberében jelenik meg a Magvető gondozásában.

Több alkotásából film is készült, az 1985-ös Sátántangót Tarr Béla filmrendező, Krasznahorkai jó barátja filmesítette meg. Közösen készítették el a Werckmeister harmóniákat, valamint a 2011-ben bemutatott A torinói ló című filmet is.

## Huszonhárom éve várunk erre

1901 óta összesen 122 személy kapott irodalmi Nobel-díjat, 2002-ben a Kossuth-díjas író és műfordító, Kertész Imre is.

A 2021-es irodalmi Nobel-díjat a zanzibári születésű Abdulrazak Gurnah regényírónak ítélték oda, aki a hivatalos indoklás „kompromisszum nélkül és együttérző belátással foglalkozik a kolonializmus hatásával és a kultúrák és kontinensek közötti határok menekültjével”. 2022-ben a francia Annie Ernaux-t díjazták „azért a bátorságért és klinikai élességért, ahogyan meg tudja mutatni a személyes emlékezés gyökereit, furcsaságait és kollektív korlátait”. 2023-ban a norvég Jon Fosse részesült az elismerésben, aki „innovatív prózáiban és színdarabjaiban a kimondhatatlannak tűnő dolgokat jeleníti meg”. 2024-ben pedig a dél-koreai Han Kang nyerte az irodalmi Nobelt a történelmi traumákkal szembenéző, az emberi élet törékenységét feltáró intenzív költői prózájáért.

## Még két Nobel-díjat hirdetnek ki

A 2025-ös Nobel-szezon hétfőn kezdődött, amikor az orvostudományi díjazottakat jelentették be: Mary E. Brunkow, Fred Ramsdell és Shimon Sakaguchi, akik a perifériás immuntoleranciával foglalkozó kutatásukért kapták meg az elismerést. Kedden aztán Michel H. Devoret és John M. Martinis kapták meg az idei fizikai Nobel-díjat, ők egy elektromos áramkörben fedezték fel a makroszkopikus kvantummechanikai alagúteffektust és az energiakvantálást. Hogy ez miért érdekes, és egyáltalán mit jelent, arról ebben a cikkben írtunk bővebben. Szerdán a kémiai Nobel-díjasokat nevezték meg: Kitagava Szuszumu, Richard Robson és Omar M. Yaghi a szerves fémvegyületek egy új keretrendszerének kifejlesztéséért részesült az elismerésben.

A napokban még két kategória díjazottjait hirdetik ki. Pénteken a Nobel-békedíj nyertesét nevezik meg, legkorábban jövő hétfőn pedig az derül ki, ki kapja a svéd központi bank által 1968-ban alapított közgazdasági Nobel-díjat. A Nobel-békedíj azért is lesz érdekes, mert Donald Trump amerikai elnök régóta sóvárog az elismerés után, az elmúlt hónapokban pedig Pakisztán és Izrael is jelezte már, hogy őt fogják javasolni. Trumpot tavaly is jelölték a díjra, de akkor egy nukleáris fegyverek ellen harcoló japán szervezet győzött. Idén viszont a fogadóirodák szerint elég jók az esélyei.

A díjakat hagyományosan december 10-én adják át, a kitüntetést alapító Alfred Nobel 1896-ban bekövetkezett halálának évfordulóján. Az igazoló okmányon és az aranyérmén kívül minden díj mellé 11 millió svéd korona (körülbelül 390 millió forint) jár. Alfred Nobel tehetős svéd nagyiparos, a dinamit feltalálója 1895-ben írt végrendeletében rendelkezett úgy, hogy vagyonának kamataiból évről évre részesedjenek a tudomány és az irodalom kiválóságai, valamint azok, akik a legtöbb erőfeszítést teszik a békéért.

# Az apokalipszis magyar mestere azt mutatja meg, mihez kezd az ember a széthulló világgal

[Telex 10.09](https://telex.hu/kult/2025/10/09/krasznahorkai-nobel-dij-elemzes)

Krasznahorkai László idei irodalmi Nobel-díja egyszerre tűnik váratlannak és magától értetődőnek, különösen igaz ez a hazai irodalomszeretők szemszögéből. Hiszen az életműve már régóta egyértelműen ott áll a kortárs világirodalom legfontosabb teljesítményei között, olyan súllyal, amelyhez ritkán lehet hasonlót találni.

Ez van a mérleg egyik serpenyőjében, a másikban viszont az, hogy egy olyan, általa használt és alig 15 millió ember által beszélt nyelv, mint a magyar, mindig nagy hátránnyal indul egy ilyen megméretésben. Mivel alapvetően optimista alkat vagyok, sokakkal egyetemben régóta bíztam abban, hogy a mérleg első serpenyője számít igazán, és a gyulai születésű szerző hamarosan díjazott lesz. Most pedig az egész magyar kultúra legnagyobb örömére a svédek is elismerték Krasznahorkai nagyságát.

Ahogy végigtekintünk ezen az igen tekintélyes, már jó négy évtizede íródó életművön, rögtön feltűnik, hogy annak szerzője már rögtön az első, 1985-ös regényével gyakorlatilag teljes fegyverzetében bukkant elő, hiszen a Sátántangó világirodalmi mércével nézve is tökéletes alkotás, én még csak hasonló debütálást sem tudnék említeni.

A Sátántangó mellett annak idején nem lehetett szó nélkül elmenni, hiszen nem csupán egy falusi közösség és ennek tükrében az egész késő Kádár-kori magyar társadalom széthullásának volt a krónikája (tele feledhetetlen alakokkal: Irimiás, Petrina, Estike, Futaki, a Doktor) hanem annak a nyelvnek a bemutatkozása is, amelyben minden mondat egy újabb, szédítő mélységbe vezet. Mert ha valamiről, akkor a nyelvről, a végtelenből induló és a végtelenbe tartó óriásmondatokról azonnal felismerhető egy-egy Krasznahorkai szöveg.

„Egy október végi nap reggelén, nem sokkal azelőtt, hogy az irgalmatlanul hosszú őszi esők első cseppjei lehullottak a szikes, repedezett földre a telep nyugati oldalán (hogy aztán a bűzlő sártenger egészen az első fagyokig járhatatlanná tegye a dűlőutakat, s megközelíthetetlenné váljon a város is), Futaki arra ébredt, hogy harangszót hall. Legközelebb négy kilométerre délnyugatra, a régi Hochmeiss-dűlőben állt egy magányos kápolna, de ott nemhogy harang nem volt, még a torony is ledőlt a háború idején, a város még túl messze volt ahhoz, hogy onnan idáig bármi is elhallatsszon. S egyébként is: ezek a csengő-bongó, diadalmas hangok nem is távoli harangszóra emlékeztették, hanem úgy tűnt, mintha egészen közelről (”Mintha a malom felől…„) sodorta volna őket erre a szél. Felkönyökölt a párnán, hogy kilásson a konyha egérlyuknyi ablakán, de a félig bepárásodott üvegen túl a pirkadat kékjében s az egyre halkuló harangzúgásban fürdő telep még néma volt és mozdulatlan: a túloldalon, az egymástól távol álló házak közül csupán a doktor lefüggönyözött ablakán szűrődött ki fény, onnan is csak azért, mert lakója már évek óta képtelen volt sötétben elaludni.”

Az ezt követő 1989-es regénye, Az ellenállás melankóliája ezt a nyelvet az egész közép-európai világvégeérzet és a társadalmi széthullás víziójában teljesítette ki, megteremtve egy, még a Sátántangóhoz képest is reménytelen, apokaliptikus világot, melyben az egyes emberek csak apró, törékeny játékszerek, akik a nagy egészből – egy-két kiválasztotton kívül (Eszter úr, Valuska) – semmit sem értenek. Ezek a sokszor együgyűségig szent kiválasztottak pedig megint csak olyan figurák voltak, akikkel ha egyszer is találkozik az ember, biztos hogy örökké velünk maradnak.

A regénypár után Krasznahorkai egy újabb elképesztően magas színvonalú műben, a Háború és háborúban (1999) az emberi elme és a történelem összefonódását ragadta meg, azt a szinte megszállottsággal átitatott vágyat, hogy valaki a káoszban rendet találjon, és azt átörökítse. Korin története, aki mindenét odaveti azért, hogy a látomását egy örök érvényű szövegben rögzítse, máig a szerző egyik legmegrázóbb, legkozmikusabb erejű víziója.

Bizonyos értelemben ezt a törekvést folytatta az Északról hegy, Délről tó, Nyugatról utak, Keletről folyó (2003) is, csak más oldalról, hiszen Krasznahorkai ebben a műben visszatért Az urgai fogoly (1992) keleti világához, amely az életmű második felében hihetetlenül nagy szerepet kap. Az Északról… szinte szó szerint emberek nélküli világában (emberek, mégpedig rendre gonosz, ártó szándékú emberek mindössze pár rövidke pillanatra bukkannak fel) egy szellem, Gendzsi herceg unokájának nyomában bolyongva a megértés, a rend és a kinyilatkoztatás keresése már egyetemesebb dimenziókba tágult. Ugyanez a vándorlás, a valahonnan valahová tartó, de soha célhoz nem érő mozgás szervezi a Seiobo járt odalent (2008) kötetét is, ahol a szépséghez és a transzcendenciához vezető ösvények művészeten, szent helyeken és misztikus pillanatokon át nyílnak meg.
A 2010-es években egyre inkább szaporodni kezdtek a rövidebb (sokszor akár pár tucat oldalas) Krasznahorkai művek (Az utolsó farkas, Állatvanbent, A Manhattan – terv, Aprómunka egy palotáért stb.), amelyek ha jelentőségükben nem is értek fel a korábbi alkotásokhoz, mégis rendkívül fontos szerepet játszottak abban, hogy megmutassák: Krasznahorkai a legkisebb formában is képes ugyanazt a világot megteremteni, mint a monumentális regényekben. Ezekben a (kis)prózákban mintha az életmű sűrítményei jelennének meg: a nyughatatlan bolyongás, a reménytelenség és a nyelv mámorító, végtelenbe nyúló sodrása. Mintha a nagy regények árnyékában megszülettek volna azok a rövid darabok, amelyek ugyanarra a kérdésre keresik a választ: mihez kezd az ember a széthulló világgal, a pusztulás állandó tudatával.

Ezt a vonalat folytatta és teljesítette ki a Báró Wenckheim hazatér (2016), amely nemcsak az utóbbi évtizedek egyik legfontosabb magyar regénye, hanem az egész Krasznahorkai-életmű nagy összegzése is. A hazatérő báró tragikomikus, groteszk figurája mögött egy egész ország, egy egész társadalom végső leépülése és szellemi pusztulása rajzolódik ki, miközben a szöveg nyelve ismét eléri azt a sodró, mindent magával ragadó erőt, amely miatt annyira egyedi és utánozhatatlan.

Krasznahorkai munkássága tehát egyetlen, hatalmas ívben bontakozik ki: a falusi közösség széthullásától a kozmikus látomásokig, a világvégérzettől a transzcendenciáig. És miközben az életmű minden darabja más és más szögből közelít a káoszhoz és a rendhez, mindig ugyanarra a felismerésre fut ki: hogy a nyelv, az emberi tapasztalat és a megértés határain túl ott vár ránk valami, amit már nem tudunk uralni. Talán épp ezért nevezte őt Susan Sontag az apokalipszis magyar mesterének.

Krasznahorkai Nobel-díja nem pusztán egy szerző személyes elismerése, hanem annak a sajátos, magyarságból fakadó világirodalmi tapasztalatnak a megpecsételése is, amely egyszerre szól a mi történelmünkről, de ugyanúgy minden ember végső kérdéseiről is. És mint ilyenről, egyszerűen nem lehet róla nem tudomást venni.

