---
authors:
- Aradi Hanga Zsófia
categories:
- Telex
title: "Nem találják a nyomát annak, hogy Sulyok Tamás valóban rokonságban állna Sulyok Dezső egykori kisgazda politikussal"
date: "2024-04-22"
---

> https://telex.hu/belfold/2024/03/22/sulyok-tamas-rokonsag-sulyok-dezso-bizonyitek-hianya
> BELFÖLD 2024. március 22. – 08:08

Nem tudni, mi alapján állítja az államfő, hogy távoli rokona lenne Sulyok Dezső egykori kisgazda politikusnak – írja a Népszava. A lap Karsai László történész és egy családfakutató szakértő segítségével jutott arra a következtetésre, hogy semmilyen nyilvánosan elérhető adat nem támasztja alá, amit Sulyok Tamás köztársasági elnök korábban állított, miszerint apai ágon távoli rokona lenne Sulyok Dezső.

„Sulyok Dezső távoli rokonom volt apai ágon, az ő szellemi öröksége, a demokrácia melletti feltétlen kiállás a mai napig meghatározó a számomra” – mondta Sulyok Tamás államfő még az Alkotmánybíróság elnökeként, 2018-ban az Arsboni jogi folyóiratnak adott interjújában. Sulyok sem akkor, sem azóta nem részletezte, hogy pontosan milyen rokoni kapcsolat fűzi Sulyok Dezsőhöz, a két világháború közötti politikai élet jelentős szereplőjéhez, a Független Kisgazdapárt egykori vezéralakjához.

Ennek ellenére a Hirado.hu idén március elején is tényként írta le, hogy Sulyok Tamás nagyapja Sulyok Dezső testvére volt, sőt, az államfő és az egykori kisgazda Wikipédia-oldalán is ez az információ szerepel.

A Népszava figyelmét először egy történész olvasója hívta fel arra, hogy a rokoni szálaknak nincs nyoma a nyilvánosan elérhető adatok között. Az olvasó állításait a lap kérésére Karsai László történész is ellenőrizte egy családfakutató szakértő segítségével. Ők is arra jutottak, hogy

Sulyok Tamás nagyapja és Sulyok Dezső nem testvérek, és semmi jele annak, hogy a két család a névazonosságon kívül rokoni kapcsolatban állt volna.

Mi alapján lehet erre következtetni?

Az anyakönyvi adatok szerint Sulyok Dezső 1897-ben született a Veszprém megyei Simaházapusztán, az államfő nagyapja, Sulyok János, 1871-ben született Halimbán. Tehát 26 év korkülönbség volt közöttük.

Sulyok Dezső apja Sulyok Antal malombérlő, édesanyja Szigeti Izabella volt. Az államfő nagyapjának édesapja a nyilvános iratok szerint nem ismert, testvéreivel együtt házasságon kívül született, édesanyja Sulyok Katalin volt. Vagyis nem azonos az édesanyjuk.

Sulyok Dezső édesapja, Sulyok Antal a korabeli iratok szerint 13 éves volt akkor, amikor az államfő nagyapja megszületett, így az sem valószínű, hogy féltestvérek lennének.

Mivel az államfő nagyapjának édesapja az elérhető iratok szerint nem ismert, feltehetően az anyjuk, Sulyok Katalin családi nevét kapták meg, így lett vezetéknevük az, hogy Sulyok.

A Népszava megkereste a Sándor-palotát, és kérte az államfőt, tájékoztasson arról, miért és mi alapján állította, hogy rokoni kapcsolat fűzi Sulyok Dezsőhöz, de eddig nem kaptak választ. Mi is kerestük a Népszava állításaival kapcsolatban az államfőt, amint választ kapunk, beszámolunk róla.

A köztársasági elnök tavaly nyáron egy interjújában azt mondta édesapjáról, hogy 1945 után egy kommunista párttitkár személyes bosszúja miatt ítélték halálra, és évekig bujkálnia kellett. Karsai László történész a Hvg.hu-n megjelent írásában ezzel szemben nemrég kiderítette, hogy Sulyok Lászlóra az említett Zászlóbontás című cikk miatt figyeltek fel a hatóságok, és valójában azért körözték, mert tisztázni akarták, milyen szerepet játszott a nyilas mozgalomban.

Sulyok Tamás nemtelen támadásnak nevezte Karsai írását, apját pedig „egy szociálisan érzékeny, hazafias, filoszemita embernek” nevezte. „Létezett és a mai napig létezik egy családi legendárium, amely úgy őrizte meg az édesapámmal kapcsolatos történeteket, ahogyan ezt korábban nyilatkoztam” – mondta.

Ungváry Krisztián történész a Telexnek írt cikkében részletesen elemezte, miért mondott valótlanságokat az apja múltjáról a köztársasági elnök.
