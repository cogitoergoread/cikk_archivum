---
authors:
- Flachner Balázs
categories:
- Telex
title: "A saját belső dialógusukat értelmezheti beszédként az agya azoknak, akik hangokat hallanak"
date: "2025-10-21"
---

> Techtud 2025. október 21. – 15:09 frissítve
> [Link](https://telex.hu/techtud/2025/10/21/belso-dialogus-agy-beszed-hangokat-hall-skizofrenia-kutatas)




A skizofrénia az egyik legismertebb mentális betegség, az egyik első dolog pedig, ami mindenkinek eszébe jut róla (már azon túl, hogy az illetőnek több személyisége van, ami valójában nincs így, az egy másik betegség), az az, hogy az ebben szenvedők hangokat hallanak. Azt, hogy ez miért történik, eddig nem sikerült megmagyarázni, de egy friss kutatás most komoly bizonyítékot talált arra, hogy a hallási hallucinációk oka az lehet, hogy a beteg agya tévesen külső hangként azonosítja a saját belső dialógusát – írja a Medical Xpress.

Az elmélet, hogy a skizofréniában szenvedők agya a sokszor tudattalanul zajló belső monológot értelmezi úgy, mintha valaki beszélne hozzájuk, nem újdonság, durván 50 éve létezik. Letesztelni viszont nem egyszerű, hiszen a belső monológunkat csak mi halljuk. A Schizophrenia Bulletin szaklapban publikált tanulmányukban a kutatók most úgy hidalták át a problémát, hogy EEG-vel vizsgálták meg emberek agyi aktivitását, és azt figyelték meg, hogy milyen reakciót vált ki belőlük az, amikor beindul a belső monológjuk.

A kutatók a kísérletükhöz három külön csoportot állítottak össze. Az egyikben olyan skizofréniában szenvedők voltak, akik tapasztaltak hallási hallucinációkat, a másikban olyanok, akik nem, a harmadik pedig egy egészséges kontrollcsoport volt. A résztvevőket rákötötték egy EEG-készülékre, aztán fejhallgatót adtak rájuk, és arra kérték őket, hogy képzeljék el, hogy a fejükben azt mondják, bah vagy bih, amint meghallották valamelyik szócskát – anélkül, hogy tudták volna, éppen melyik lesz majd a következő.

Amikor az egészséges résztvevők ugyanazt a szót mondták ki a fejükben, amit hallottak, az agyi aktivitás csökkent a hang és beszéd feldolgozásáért felelős régióban. Ez hasonlít ahhoz a reakcióhoz, amit az agyunk olyankor ad, amikor elkezdünk beszélni. Azoknál viszont, akik az elmúlt héten hangokat hallottak, pont ennek az ellenkezője történt, az agyi aktivitás nőtt. A jelenleg hangokat nem halló skizofrének aktivitása egyébként a két véglet között helyezkedett el.

A kutatók úgy vélik, ez az eddigi legerősebb bizonyíték arra, hogy azoknak a skizofréniában szenvedőknek az agya, akik hallási hallucinációkat tapasztalnak, tévesen kívülről érkező hangokként értelmezi az elképzelt beszédet. A következő lépés most az lesz, hogy megnézzék, lehet-e az eredményeiket arra használni, hogy megjósolják, kinél alakulhat ki pszichózis, hogy a jövőben hatékonyabban tudják megelőzni ezt – a betegség kezeléséhez ugyanis a kutatók szerint elengedhetetlen, hogy megértsük a tünetek biológiai okait.
