---
authors:
- Barnóczki Brigitta 
categories:
- Telex
title: "Rejtett kamerával vette fel az RTL, ahogy K. Endre az egyik bicskei áldozatra próbál nyomást gyakorolni"
date: "2024-03-10"
---

> Belföld 2024. március 10. – 17:57
> https://telex.hu/belfold/2024/03/10/bicskei-gyermekotthon-szexualis-zaklatas-pedofil-igazgato-vasarhelyi-janos-k-endre

K. Endre, a bicskei gyerekotthon volt igazgatóhelyettese, a kegyelmi ügy egyik főszereplője, akit Novák Katalin tavaly a pápalátogatás alkalmából elnöki kegyelemben részesített, az elmúlt két hétben kétszer is Budapesten járt, és találkozott az otthon egyik volt lakójával, a pedofil exigazgató egyik áldozatával, és arra próbálta rávenni, változtassa meg a rá vonatkozó vallomását – hangzott el az RTL Házon kívül című műsorában.

A fiú azt mesélte a tévének, hogy két hete kereste először K. Endre, hatezer forintot és egy doboz cigit adott neki és az anyjának, be is vásárolt nekik. „A fiú akkor belement, hogy videóra mondja, amit K. Endre kért tőle. Három felvétel is készült, amelyek a volt igazgatóhelyettes ártatlanságáról szóltak. Aztán néhány nappal később ismét találkoztak, akkor K. Endre az ügyvédjére hivatkozva arról beszélt, lehet, hogy szükség lenne egy új videóra is” – írja az rtl.hu.

A bicskei gyerekotthon volt igazgatóhelyettese azt kérte a fiútól, hogy mondja videóra, Endre bácsi ártatlan. Az RTL rejtett kamerás felvételein látszik, hogy a volt igazgatóhelyettes egy padon ül a most 21 éves, molesztált fiú mellett. K. Endre többször próbálta rávenni a fiút arra, tegyen újra vallomást. A fiú ez ellen tiltakozott.

A gyerekotthon volt lakója a műsorban részletesen mesélt arról, hogyan zaklatta szexuálisan 12 éves kora óta a gyerekotthon volt igazgatója. „Nagyon rossz volt, de mindig azt mondta, itt van apuci” – emlékezett vissza a fiú arra, hogyan nyugtatta Vásárhelyi János, az azóta 9 év börtönre ítélt pedofil exigazgató.

A fiú arról is mesélt, hogy az otthon igazgatóhelyettese, K. Endre szervezte a sportéletet az otthonban, ő vitte focizni is, a Puskás Akadémia csapatában játszott, de amikor a pedofil exigazgató elkezdte zaklatni, a fiú elkezdett drogokat használni.

A fiú azt mondta, a gyámjának mesélt a szexuális zaklatásról, ezért átvitték őt egy másik otthonba, ez két héttel azután történt, hogy Pop Mert feljelentést tett az ügyben. Az akkor már felfüggesztett igazgató berendelte K. Endrét és egy másik igazgatót, a fiúval pedig egy új vallomást írattak. Ebben szerepelt a már többször is idézett vallomás, amire K. Endre vette rá a gyerekeket:

kitaláltam, hogy közösen kivertük a nemi szervem és hogy ilyet más gyermekkel is csinált már. Igazság az, hogy nem húzta le a nadrágom és nem fogta meg és nem verte ki. Mostanában sokat gáztöltőztem és ez se volt rám túl jó hatással sokszor nem gondolkoztam tőle tisztán.

K. Endre az elmúlt két hétben történt mindkét találkozón azt kérte a fiútól, hogy mondja el újra, hogy „nem történt semmi olyan”. A fiú kétszer is találkozott az otthon volt igazgatóhelyettesével, a második találkozót vette fel a Házon kívül. K. Endre és a fiú egy padra ültek le beszélgetni, ahol a kegyelmi ügy egyik főszereplője újra az ártatlanságát hangoztatta. Azt magyarázta, hogy nem igaz, ami a bírósági ítéletekben szerepel, és ő ott sem volt akkor, amikor az igazgató arra kényszerítette az egykori áldozatot, hogy módosítsa a korábbi vallomását az érdekében, írja az Rtl.hu.

Majd lecseng, és ha eljön az igazság napja, akkor sok minden kiderül. Akkor majd fény derül arra is, hogy engem meghurcoltak, a köztársasági elnököt, itt politika az egész, tudod – mondta K. Endre.
A nyilvánosság 2016-ban, az RTL Házon kívül című műsorából értesült a bicskei Kossuth Zsuzsa Gyermekotthon igazgatójának súlyosan pedofil, egy évtizeden át folytatott bűncselekmény-sorozatáról, amit öt évig még azután is folytatni tudott, hogy az első bejelentések 2011-ben a hatóság tudomására jutottak. A per csak 2019-ben zárult le. A bíróság azt állapította meg, hogy Vásárhelyi János 2004–2016 között legalább tíz kiskorú fiút zaklatott a bicskei gyermekotthonban, és ezért 8 év fegyházat kapott, jelenleg is börtönben van. A gyerekotthon nevelői a 2011-es beadványban arról is írtak, hogy egy gyerek szerint már évek óta fogdosta őt az igazgató.

A kegyelmi ügybe belebukott Novák Katalin volt köztársasági elnök, aki február 10-én mondott le, miután kiderült, hogy tavaly áprilisban a pápalátogatás ürügyén elnöki kegyelemben részesítette a bicskei gyermekotthon igazgatóhelyettesét, K. Endrét, aki zsarolással kényszerítette az otthon több lakóját, hogy vonják vissza a pedofil igazgató ellen tett vallomásukat. K. Endréről szóló portrénkat itt olvashatja.

Az ügybe belebukott a köztársasági elnök, a kegyelmet ellenjegyző korábbi igazságügyi miniszter, Varga Judit, valamint lemondott Balog Zoltán a református egyház zsinati elnökségéről, püspöki címét azonban megtartotta.

Balog Zoltán felelőssége azért merült fel a Novák Katalin lemondását hozó botrányban, mert a Direkt36-nak és a Telexnek több egymástól független kormányzati, illetve az államfői hivatalhoz közel álló forrás azt állította, hogy a kegyelmi ügyben fontos szerepet játszott Novák tanácsadójaként és régi mentoraként. Információk szerint Balog biztatta a köztársasági elnököt, hogy adjon kegyelmet K. Endrének. Balog korábban azt mondta, nem kételkedik az otthon volt igazgatóhelyettesének ártatlanságában, de később sem árulta el, miért.

Amikor a botrány kitört és mind Novák munkatársai, mind Orbán Viktor csapata magyarázatot kért Balogtól, akkor ő azzal védekezett, hogy ez nem az ő személyes döntése volt, hanem a református egyház vezetésében többen szerették volna elérni, hogy a családilag jó református kapcsolatokkal rendelkező K. Endre kegyelmet kapjon. Később már kormányzati politikusok is jelezték a Magyarországi Református Egyház felé: szeretnék, ha Balog Zoltán is „levonná a megfelelő következtetést”, sőt a hírek szerint Orbán Viktor is felelősnek tartotta Balogot.

A hírek szerint a Fideszben és református körökben is komoly felháborodást váltott ki Balog tette, ezért pár nappal a botrány kirobbanása után kénytelen volt lemondani a zsinati elnöki posztjáról, viszont maradt püspök.

Az még mindig nem derült ki, hogy K. Endre miért kaphatott kegyelmet, a kegyelmi ügyről itt írtunk részletesen.
