---
authors:
- Thüringer Barbara
categories:
- Telex
title: "Elhunyt 249 beteg, 7587 új fertőzött a statisztikában"
date: "2021-03-24"
---

> https://telex.hu/koronavirus/2021/03/24/koronavirus-fertozes-halalozas-jarvany-napi-adat

- Napi új fertőzöttek száma: 7587 (az előző napihoz képest +2106)
- Elvégzett tesztek száma: 33 316 (az előző napihoz képest +14 037)
- Napi új halálos áldozatok száma: 249 (az előző napihoz képest −3)
- Kórházi ellátást igénylők száma: 11 805 (az előző napihoz képest −68)
- Lélegeztetőgépre szorulók száma: 1423 (az előző napihoz képest +34)
- Első dózissal oltottak száma: 1 696 110 (az előző napihoz képest +59 674)
- Ebből második dózissal is beoltottak száma: 494 520 (az előző napihoz képest +12 700)
- Szerdán először volt 12 százalék fölött a lélegeztetőgépen lévők aránya, a második hullám csúcsán ez 8,5 százalék volt.

Kedden minden eddiginél több ember, 252 vesztette életét koronavírusban. A helyzet annyira súlyos, hogy a Magyar Orvosi Kamara (MOK) elnöke azt mondta, hogy az eddigieknél is szigorúbb, kéthetes zárásra lenne szükség. Kincses Gyula szerint az élelmiszerboltokon és a patikán kívül gyakorlatilag mindent be kellene most zárni. A MOK arra kéri a lakosságot: tudatosabban szervezze meg a bevásárlásokat, kerülje a társaságot és a tömegközlekedést.


Arról, hogy mennyire súlyos a leterheltség a kórházakban, egy medikus számolt be, aki önkéntesként dolgozik egy sürgősségi betegellátó osztályon. A kórházakban ezek az osztályok állnak a legnagyobb terhelés alatt, hiszen ide érkezik be minden súlyos covidos és nem covidos eset. Megrázó beszámolóját itt olvashatja el.

A helyzet komolyságát jelzi az is, hogy a hatékonyabb egészségügyi védekezés, a betegellátás és az egészségügyi dolgozók kiegyensúlyozottabb terhelése és a védőoltási program végrehajtásának biztosítása érdekében a területileg illetékes kórházak szakmai irányítása alá kerülnek az önkormányzati szakrendelők a veszélyhelyzet idejére. A Magyar Közlönyből derült ki, hogy ezenfelül a háziorvosok is berendelhetők kórházi munkára.


Müller Cecília az operatív törzs hétfői tájékoztatóján azt mondta, sok olyan fiatal van kórházban, akinél nem találnak alapbetegséget. Mint mondta, itthon szinte 100 százalékban a súlyosabb megbetegedést eredményező brit variáns van jelen. Arra kért mindenkit, hogy ne válogassanak az oltások között, nincs mire várni, elég megnézni ehhez az elmúlt 24 óra számait. Müller szerint rendkívül le van terhelve az egészségügy, sok a súlyos beteg.

Az aggódó hangokkal szemben a Magyar Kereskedelmi és Iparkamara (MKIK) már a nyitásban gondolkodik, Orbán Viktor miniszterelnöknek arra tettek javaslatot, hogy az üzlethelyiségek esetében 5-10 négyzetméterenként egy vevő, a 100 négyzetméter alapterületet meghaladó üzletek esetében 15 vagy 20 négyzetméterenként egy vásárló tartózkodhasson. Erről szerdán fog tárgyalni a kormány a kormányülésen, ugyanakkor Orbán Viktor azt mondta, az emberélet az első, így amíg nem oltottak be minden 65 év feletti regisztrált embert, „addig az újranyitást nem kezdhetjük meg, hiszen ők közvetlen életveszélyben vannak”. Kedden arról is beszélt, hogy várja a javaslatokat a családszervezetektől a nyitásra.


Visszafizeti az ötezer forintos előfoglalási díjakat a Nemzetközi Oltóközpont, és ingyenessé teszi a koronavírus elleni vakcina várólistáját. „Bár visszautaljuk az összegeket, a listát megtartjuk, és ha vakcinához jutunk, a jelenlegi sorrendben fogjuk értesíteni a pácienseket. Így tehát gyakorlatilag mindenki megtarthatja az előfoglalási jogát”  írták a közleményükben.

A koronavírus magyarországi terjedéséről szóló részletes grafikáinkat itt böngészheti.
