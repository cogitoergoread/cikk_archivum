---
authors:
- 
Iván-Nagy Szilvia
categories:
- Telex
title: "7325 új fertőzöttet, 285 halálos áldozatot regisztráltak"
date: "2021-04-09"
---

> https://telex.hu/koronavirus/2021/04/09/adatok-magyarorszag-korhaz-fertozottek-2


  * Napi új fertőzöttek száma: 7325 (az előző naphoz képest: +2511)
  * Napi új halálos áldozatok száma: 285 (az előző naphoz képest: +13)
  * Kórházi ellátást igénylők száma: 11 363 (az előző naphoz képest: 300)
  * Lélegeztetőgépre szorulók száma: 1364 (az előző naphoz képest: +27)
  * Napi mintavételek száma: 35 703 (az előző naphoz képest +5680)
  * Az első dózissal oltottak száma: 2 689 102 (a csütörtöki közlés óta +81 018 )
  * Ebből a második dózissal is beoltottak száma: 1 126 139 (+48 192 a csütörtöki közlés óta)

A koronavírusról tájékoztató kormányzati honlap közlése szerint mostanra összesen 705 815 főre nőtt a beazonosított fertőzöttek száma Magyarországon, az elhunytaké pedig 22 966 főre emelkedett. A gyógyultak száma jelenleg 420 275, az aktív fertőzötteké pedig már 262 574 főre emelkedett.

Előző nap 272 újabb halálos áldozatot és 4814 új fertőzöttet regisztráltak. Csütörtöktől vasárnapig folytatódik a bölcsődei, óvodai és iskolai dolgozók soron kívüli oltása a kórházi oltópontokon. A háziorvosok is folytathatják a regisztráltak beküldését a kórházi oltópontokra, ahol most Pfizer- és Szputnyik V vakcinákkal tudják folytatni az oltást.

Szerdán megkezdődött a fokozatos nyitás, amit a kormány ahhoz kötött, hogy meglegyen a 2,5 millió oltott az országban. Ennek megfelelően a kijárási tilalom este nyolc helyett már csak este tízkor kezdődik, és mindenféle üzlet kinyithat hajnali öttől fél tízig, de biztosítani kell, hogy tíz négyzetméterenként csak egy vásárló legyen bent  arról, hogy a gyakorlatban mindez hogy nézhet majd ki, ebben a cikkben írtunk részletesen.

A szolgáltatásoknál a március 8-i szigorítások előtti szabályokra térnek vissza, vagyis kinyithatnak a fodrászok, kozmetikák és más szolgáltatók, ugyanakkor a vendéglátó egységek továbbra sem nyithatnak ki normál üzemben, és a szállodák sem fogadhatnak vendégeket.

A csütörtöki kormányinfón sem újabb korlátozásokat, sem újabb enyhítéseket nem jelentett be a kormány, ugyanakkor azt elmondták, hogy az oltási programmal összefüggésben, várhatóan a jövő héten tudnak újabb döntéseket hozni, ha beoltottak száma eléri a 3 milliót. Emiatt is a vakcinaregisztrációra és az oltakozásra kért mindenkit a miniszter.

Orbán Viktor pénteki tájékoztatása alapján már 4 millió fölé emelkedett az oltásra regisztráltak száma csütörtökön. Gulyás Gergely csütörtökön azt mondta: még ebben a hónapban nem is 3, hanem akár 4 millió embert, tehát minden regisztráltat be tud oltani Magyarország.

Továbbra is kitartanak a tantermi oktatás április 19-i megkezdése mellett, és Gulyás Gergely miniszterelnökséget vezető miniszter szerint az érdemi védettségi különbség az első oltás után áll be. Arra a kutatási eredményre hivatkozott, ami szerint a PfizerBioNTech-vakcina, amivel az oltásra jelentkezett pedagógusokat oltották, már az első oltás beadása érdemi védettséget, akár 80%-os hatékonyságot nyújthat. Ugyanakkor Orbán Viktor azt mondta pénteken: csak írásbeli érettségi lesz, a középiskolák májusban nyitnak ki.

Ugyanitt beszéltek arról is, hogy a csütörtöki adatok alapján 1827 embert kezeltek az intenzív osztályokon, de az ő számuk nem azonos a lélegeztetőgépen lévőkkel.

Közben Németország újabb lezárásokra készül a fertőzés terjedése miatt, emellett tárgyalásokba kezdenek a Szputnyik V vakcina beszerzéséről Oroszországgal, az Európai Uniótól függetlenül.

Most az AstraZeneca után az orosz vakcináról érkeznek a hírek egymás után, mivel a Szlovák Gyógyszerészeti Intézet állítja: a hozzájuk bevizsgálásra eljuttatott Szputnyik V vakcinaminták különböznek azoktól a mintáktól, amelyek még a Lancet című orvosi laphoz jutottak el. A szlovákok azt mondták, Magyarországtól próbálták elkérni az orosz vakcina adatait, de nem kapták meg, az OGYÉI állítólag a gyártóval kötött szerződése alapján nem adhatta ki a kért adatokat. Az oroszok erre válaszul közölték, hogy szerződésszegés miatt Szlovákiának vissza kell szolgáltatnia a számára leszállított Szputnyik V vakcinát.

# Csütörtökön még a biztonságos április 19-i iskolanyitást bizonygatták, péntek reggelre a középiskolák esetében meggondolta magát a kormány

„Miután május 10-én fejeződnek be az érettségik, ezért úgy döntöttünk, hogy bár már április 19-étől kinyithatnának az iskolák, (…) de nem érdemes néhány napra a középiskolákat kinyitni, utána az érettségi szünet után megint bezárni, egyszerűbb, ha május 10-én nyitjuk meg a középiskolai osztályoknak a személyes találkozásra épülő tanítását” mondta Orbán Viktor péntek reggel a Kossuth rádióban.


A honvédség a fertőtlenítést befejezte, a pedagógusokat beoltották, ezért a miniszterelnök szerint készen állunk. Ez valójában ebben a formában nem teljesen van így: bár sok pedagógus kapott már oltást, többségük csak az első adagot. Jelenlegi tudásunk szerint a teljes védettség eléréséhez azonban a legtöbb oltásból két adagra van szükség, és a második dózis után még több napnak el kell telnie, mire valóban védett lesz valaki. Gulyás Gergely csütörtökön azt mondta, hogy egy adag Pfizer-oltás 80 százalékos védettséget nyújt. A kérdés tehát az, hogy kit tekintünk beoltottnak.

Arról, hogy hogyan zajlik a pedagógusok beoltása, ebben a cikkben írtuk, arról pedig, hogy mire is jó egy adag vakcina, itt olvashat többet.

Orbán április 6-án jelentette be, hogy elértük a 2,5 millió beoltottat (többnyire szintén egy adaggal), jön a nyitás. Ezt már várható volt, hiszen március 25-én a miniszterelnök kijelentette, hogy az iskolák április 19-én kinyitnak.

Idén csak írásbeli érettségi lesz, mint tavaly, mert „erről már van tapasztalatunk, és a tapasztalat mindig többet ér, mint a spekuláció”.

Ez Orbán szerint abban is segít, hogy fair legyen a helyzet a tavalyi és idei érettségizők között. A részletszabályokat hamarosan kiadják.

Közben sokan nem értenek egyet az offline oktatás újraindításával. Póta György gyermekorvos azt mondta, hogy a gyerekek nyájimmunitása nélkül nem tudjuk magunk mögött hagyni a járványt. A 18 év alattiak olthatóságát a gyártók és az egészségügyi hatóságok nagy erőkkel vizsgálják. Oktatási szervezetek és szakértők már március végén azt nyilatkozták, hogy szerintük a nyitással meg kéne várni, hogy a dolgozók védettek legyenek.

A Pedagógusok Demokratikus Szakszervezete csütörtökön kampányt indított, amivel meg akarják akadályozni a 19-i nyitást. A szakszervezet illetékesei a Hvg.hu-nak azt mondták, hogy örülnek a bejelentésnek, de szerintük ez így kevés: úgy látják, hogy a többi oktatási intézményt is később kéne megnyitni. Az ADOM diákmozgalom szintén sztrájkra hívta a fiatalokat.

# Orbán: Csak írásbeli érettségi lesz, május 10-én nyitnak a középiskolák

Orbán Viktor szokásos péntek reggeli rádióinterjúját most élőben közvetítettük. A miniszterelnök péntek hajnalban pedig már részt vett az operatív törzs ülésén. Ezt követte a szokásos péntekenkénti nyilatkozata a közrádióban.

## A válogatott sportolóink a lányaink, fiaink

„Mi a válogatott sportolóinkra nemcsak sportóként tekintünk, hanem mint a lányainkra, fiainkra”  mondta Orbán.

A magyar fociban most megbomolhatott az egység, ezt helyre kell rakni, de ehhez van egy „fantasztikus” szövetségi kapitányunk, rajta is áll, hogy helyrerázza ezt.

## Petry-ügy: A liberális politika ma Európában elnyomó politika

Petry-ügy: „Ingoványos talaj” Orbán szerint. Németországot nem minősíti, épp elég baj, hogy ők minősítenek minket, ez nem helyes két komoly állam kapcsolatában.

Azt az általános következtetést viszont Orbán levonja, hogy a liberális politika ma Európában elnyomó politika, a hangadókat megbüntetik.

De itt egy magyar emberről van szó, szóval ez elvi kérdés is Orbán szerint. „Petry Zsolt nincs egyedül, mindannyian vele vagyunk”  tette hozzá.

## Orbán nem hisz az „oltásellenes baloldalnak”

„Én nem hiszek nekik, a baloldal oltásellenes”  mondta Orbán az ellenzék közös videójára, amin az oltásra buzdítanak.

Az a baloldali képmutatás, hogy magukat beoltatják, az embereket meg lebeszélik, mondta.


## Közel vagyunk ahhoz, hogy a védettségi igazolványt használhassuk

Közel vagyunk ahhoz a pillanathoz, hogy a védettségi igazolvánnyal kulturális eseményeket látogathassunk, de erről majd később beszélnek.

## Nem döntöttek a 16-18 évesek beoltásáról

Nem kapott még konkrét választ arra, hogy a 16-18 évesek kaphatnak-e oltást, mondta, erről még nem döntöttek.

Magyarország viszonya az oltáshoz egyébként sokkal nyitottabb, mint más európai országban Orbán szerint, ha valamire a szakemberek azt mondják, hogy jó, azt elhisszük, alig van oltásellenes mozgalom a szülők körében.

## Csak írásbeli érettségi lesz, május 10-én nyitnak a középiskolák

A kormány úgy döntött, hogy bár április 19-től kinyithatnak az iskolák, de nem érdemes néhány napra kinyitni, így egyszerűbb, ha május 10-én nyitnak ki a középiskolák.

Csak írásbeli érettségi lesz, az lesz, mint tavaly.

Hamarosan részletezik a szabályokat.

## Egy országnak volt helyén a szíve, azok mi vagyunk

„Egy ország volt, aminek helyén volt a szíve: azok mi vagyunk”  mondta Orbán arról, hogy a migrációs válságban a magyar kormány elsőként épített kerítést, és mindenki nekünk esett. Aztán jöttek más nemzetek utánunk.

Ugyanezt történt a vakcináknál is szerinte. A brüsszeliek is hibázhatnak, ezért szereztünk be keletről vakcinát, és mindenki nekünk esett. Aztán jöttek más nemzetek utánunk. „Szerintem jól döntöttünk”, summázta.


## Ha az élet megvan, azt meg lehet gyógyítani

A betegek meggyógyulnak, „de ha az élet megvan, azt meg lehet gyógyítani, kijavítjuk, reparáljuk”, mondta Orbán.

De ember nem tudta megmondani, hogy ha egy 65 év feletti megkapja a vírust, mennyi az esélye a túlélésnek. De ezen már túl vagyunk Orbán szerint.

## Kilencven százalék fölött a 65 év felettiek beoltása

Kilencven százalék fölött van a 65 év fölöttiek beoltása, „ez nyomasztott egyébként”, de biztos volt benne, hogy menni fog, mondta Orbán.


## Magyarország az uniós átlaghoz képest jobban teljesít

Nem rossz, amit nyújtunk, de összevetve a számokat az uniós számokkal, „nézzetek a táblára”, oda vannak írva az eredmények, Magyarország jól teljesít, élt egy focis hasonlattal Orbán.


## Bonyolult művelet a vakcinák rendszerezése

Minden vakcina második oltását eltérő időpontban kell beadni. Ezek nyilvántartása, raktározása, megfelelő időben való elindítása, beindítása, az sokkal bonyolultabb művelet, mint azt valaki gondolná Orbán szerint.


## Orbán munkából hazafelé azt látta, az emberek fegyelmezettek

Orbán látja az esti várost, nyolc óra után jár haza általában munkából. Azt látta hazafelé, amikor nyolckor kezdődött a kijárási korlátozás, hogy autó, ember alig volt az utcán, példás fegyelmezettséggel tartották be az emberek a korlátozásokat.


## Június elejére hétmillió ember megkaphatja az oltást

Május első hete után meglépjük az ötmillió beoltottat, május közepére elérjük a hatmilliót, harmadik hetére a hétmilliót. Június elejére nyolcmillió felnőttkorú állampolgárból hétmillió megkaphatja az oltást. Orbán viszont attól tart, ennyi regisztrált nem lesz.


## Híres emberekkel fogják népszerűsíteni a regisztrálást

Kampányt indítanak a regisztrálás népszerűsítésére, erre mindenféle híres embert felkértek.

## Akkor lesz béke, ha oltásokkal legyőztük a vírust

Szakértői vélemények szerint akkor lesz béke, ha a vírust az oltásokkal sikerült legyőzni, mondta Orbán. Ehhez kellenek emberek, akik be akarják magukat oltatni, csütörtökön átlépte a négymilliót a regisztráltak száma, ez jó hír a miniszterelnök szerint.


## Ilyen háborús állapotokat még nem láttunk

Háborús állapotok vannak most Magyarországon Orbán szerint, ilyet még nem láttunk, a nagyszüleink beszéltek ilyenről, meg filmekben látni ilyet.

Itt csak jegyrendszer nem történt meg, azon kívül szinte minden: halottak, lélegeztetőgépek, minden, mondta.

## A brit variánsnak más a tűzereje

Ami most pusztít, az a brit variáns. Agresszivitását, pusztító erejét tekintve jóval erősebb, mint az egy évvel ezelőtt megismert vírus, már a tűzereje, mondta Orbán Viktor az interjú elején.

Szuronyhegyre kell tűzni, meg kell semmisíteni, az elzárás csak lassítani tudja a terjedését. Megsemmisíteni csak vakcinával lehet, mondta.

## Kormányinfó: Védettségi igazolvánnyal lehet majd meccsre menni
Csütörtökön kormányinfó is volt. Sem újabb védelmi, sem pedig enyhítő intézkedéseket nem jelentett be ezen most Gulyás Gergely miniszter. Azt mondta, hárommillió oltott felett, napokon belül további enyhítési, nyitási döntéseket hozhat a kormány, májusig 4 millió ember oltására elegendő vakcina áll majd rendelkezésre Magyarországon, júniusra pedig már 7 milliónál több embert lennénk képesek beoltani, így magunk mögött tudhatnánk a járványt.

Gulyás szerint az érdemi védettségi különbség az első oltás után áll be, így az április 19-i dátuma a tantermi oktatás visszaállítására vállalható, nem jár érdemi kockázattal.

A kormány az európai és hazai hatóságok szakvéleménye alapján nem állítja le az AstraZeneca oltóanyagának beadását, mert véleményük szerint az is megbízható és védettséget biztosít.

A fertőzöttségi adatok alapján Gulyás szerint valószínűleg túl vagyunk a harmadik hullám csúcsán, a miniszter szerint április végén ki lehet majd ülni a teraszokra, a konditermeknek még várniuk kell a nyitásra. A sportrendezvényekre Magyarországon majd csak védettségi igazolvánnyal lehet kimenni, ez a júniusi futball-Eb mérkőzéseire is igaz. Gulyás szerint akkorra már akár 8 millió ember is be lehet majd oltva.
