---
authors:
- Cseke Balázs
categories:
- Telex
title: "ugló új polgármestere: Az ATV, Fiala, a Publicus és a Republikon ne nagyon számítson megbízásokra"
date: "2024-06-24"
---

> BELFÖLD INTERJÚ VÁLASZTÁS 2024 Legfontosabb 2024. június 24. – 07:01
> https://telex.hu/belfold/2024/06/24/rozsa-andras-momentum-zuglo-polgarmester-horvath-csaba-mszp-onkormanyzat

Végleg leomlott az MSZP-s Tóth Csaba minibirodalma Zuglóban, az országgyűlési választókerület után az önkormányzatot is elvesztették a szocialisták. Rózsa András Hadházy Ákos támogatásával leváltotta a kerületet 2019 óta vezető MSZP-s Horváth Csabát.

A momentumos polgármester októberben revizorral venné át a polgármesteri hivatalt, és azt ígéri: átvilágítják az önkormányzati cégeket, minden szerződést megvizsgálnak, és ahol problémát találnak, jogi lépéseket tesznek. A Telexnek Rózsa András arról is beszélt, hogy nem lesznek politikai tisztogatások az önkormányzati cégeknél és intézményeknél, de az igazgatókat leváltaná, és megpályáztatja a cégvezetői posztokat.

Az új polgármester a következő öt évben át akarja alakítani a sokat kritizált zuglói parkolási rendszert, és nem hosszabbítana szerződést olyan közvélemény-kutató cégekkel, médiacsatornákkal, amelyek szerinte nem a zuglóiak érdekeit szolgálják.

# A zuglói MSZP korrupciós gépezetet hozott létre

„Lejárató rágalmakkal, hazugságokkal győztek le. Egyszerre támadott a Fidesz és Hadházy Ákos. Válogatott hazugságokat ismételgettek, és ezek hatására a végén a Tisza Párt szavazói azt választották meg, akit nem támadtak” – így értékelte a június 9-i önkormányzati választás eredményét a Telexnek Horváth Csaba, Zugló MSZP-s polgármestere, miután csak a harmadik helyen végzett a polgármester-jelöltek versenyében.

A momentumos Rózsa András a szavazatok 36,61 százalékával nyert, a második a fideszes Borbély Ádám lett (32,18 százalék), a kerület regnáló polgármestere csak 21,37 százalékot kapott. A kerületben megoszlottak az ellenzéki szavazatok, de a Momentum így is be tudta húzni a választást.

„A zuglói közélet megtisztulásának folyamata elindult, de a kerület intézményeit átszövő háló attól még létezik, hogy a hálót szövő pók már nincs hatalmon. Jövő júniusban lehetőségünk van arra, hogy befejezzük ezt a nagy munkát”

– fogalmazott Hadházy Ákos tavaly októberben, amikor a Momentum bejelentette, hogy nem támogatja Zuglóban Horváth Csaba újrázását, hanem saját jelöltet állít vele szemben.

Rózsa András 2017-ben a NOlimpia-kampány alatt csatlakozott a Momentumhoz, a párt zuglói szervezetének egyik első tagja volt. 2019-ben önkormányzati képviselő és alpolgármester lett a kerületben, posztjáról tavaly ősszel mondott le, amikor megkezdte a polgármesteri kampányt.

A XIV. kerület az MSZP egyik legerősebb bástyája és háttérbázisa volt éveken át: Tóth Csaba a 2014-es és 2018-as országgyűlési választáson is simán nyert a zuglói választókerületben, és az önkormányzatban is megkerülhetetlen szerepe volt a Szabad Európa cikke szerint. Ha valaki akart valamit a kerületben, vele kellett tárgyalni, a képviselő-testületi ülések előtt a szocialisták az ő irodájában egyeztettek, állandó asztala volt a testületi ülésen, és sokak szerint szó szerint mindenről tudott, ami a kerületben történt. Mindeközben számos zűrös ügy tapadt a nevéhez, és szép vagyonra tett szert a vállalkozásaival, mint az a képviselői vagyonnyilatkozatából kiderült.

A Momentum a zűrös, korrupciógyanús ügyek miatt szimbolikus lépésnek szánta, amikor a 2021-es ellenzéki előválasztáson a korrupcióellenes munkájáról ismertté vált Hadházy Ákost indította a zuglói választókerületben Tóth Csaba ellen. „Akkor lehet csak az országban változás, hogyha Zuglóban is változás lesz” – hangoztatta Hadházy, és arról beszélt: a kormányváltáshoz az ellenzéket is meg kell tisztítani. Egy emlékezetes kampány után Tóth mögül kihátrált Karácsony Gergely és a többi párt, majd a szavazás lezárulta előtt pár nappal visszalépett a jelöltségtől, és bejelentette a visszavonulását. Hadházy megnyerte az előválasztást, és fél évvel később a Fidesz jelöltjét is legyőzte a zuglói választókerületben.

Tóth azonban nem tűnt el, az MSZP zuglói alapszervezetének elnökeként meghatározó szerepe maradt a helyi közéletben és az önkormányzat működésében.

Több forrásunk szerint a háttérből továbbra is hatással van Horváth Csaba polgármesterre és az MSZP zuglói önkormányzati képviselőire.

Tóthnak azért is volt fontos, hogy Horváth újrázni tudjon, hogy megmaradjanak a zuglói érdekeltségei, vagy ahogy Hadházy fogalmazott: a hálója.

Az MSZP-s polgármesterjelölt mögé beállt a DK és a Párbeszéd is, ám meglepő módon Horváth képviselőjelöltjei – többségében helyi szocialisták és a polgármesteri kabinet tagjai – nem az MSZP színeiben indultak, hanem a Tóth Csabához köthető Összefogás Zuglóért Egyesület jelöltjeiként. Habár az országos megállapodás értelmében Horváth neve mellett ott volt a DK logója is, az Összefogás Zuglóért Egyesület jelöltjei elindultak a DK-sok ellen az egyéni körzetekben.

Rózsát a Momentum mellett a Várnai László vezette Civil Zugló Egyesület is támogatta, és választási megállapodást kötött a Jámbor András nevével fémjelzett, baloldali Szikra Mozgalommal. A választás előtt pár héttel Rózsának sikerült megegyeznie a DK helyi szervezetével is a koordinált indulásról, azaz a momentumos polgármesterjelölt képviselőjelöltjei és a DK-s jelöltek nem indultak egymás ellen a körzetekben. A DK helyi szervezete ezzel lényegében beállt Rózsa mögé. A képviselő-testületben többségbe kerültek a momentumos polgármester mögött álló jelöltek, és gyakorlatilag megszűnt az MSZP helyben, mindössze egyetlen képviselőjük jutott be a testületbe.

Rózsa András a Telexnek arról beszélt, hogy szerinte három tényező miatt nyerte meg a polgármester-választást. Döntő faktornak tartja Hadházy Ákos támogatását. Rózsa szerint a független képviselőt még azok is hitelesnek tartják, akik nem kedvelik. „Ha ő valaki mellé leteszi a garast, akkor arról mindenki tudja, hogy meg lehet bízni benne. Ezt a hitelt most nekem megkölcsönözte – fogalmazott az új polgármester, hozzátéve:

Ákos nagyon komoly politikai kockázatot vállalt azzal, hogy beállt mögém.”

A másik döntő tényező Rózsa szerint a helyi beágyazottság volt. Míg Horváth Csabának a 2019-es választás előtt nem volt zuglói kötődése, korábban a II. kerület polgármestere volt, Rózsa több mint harminc éve a XIV. kerületben él, és több helyi civil szervezet is beállt mögé. A harmadik ok pedig az lehetett szerinte, hogy a kampányban olyan égető témákról beszélt, amivel a szocialista polgármester nem igazán foglalkozott az elmúlt öt évben: ilyen például a köztisztaság, a zöldfelületek kezelése, az utak és szakrendelők állapota, valamint a parkolási káosz.

„Egész egyszerűen nem haladt jól a munka ebben a ciklusban. Én azt láttam, hogy Horváth Csabát annyira nem érdeklik ezek a kérdések, mással van elfoglalva – folytatta Rózsa. – Én azért is indultam el polgármesternek, mert nem tudtam volna kiállni a zuglóiak elé, és őszintén, jó szívvel azt mondani, hogy szavazzanak Horváth Csabára. […] Nekem nem az MSZP-vel volt gondom, hanem a zuglói MSZP-vel, amely Tóth Csaba vezetésével egy korrupciós gépezetet hozott létre, ingatlanpanamát játszott, és nagyban hozzájárult ahhoz, hogy lemaradt a kerület.”

# Minden szerződést átvizsgálnak, megszüntetik a kifizetőhelyeket

„Tóth Csaba még utóvédharcokat folytat” – válaszolta az új polgármester, amikor arról kérdeztük, hogy a 2022-es választás óta milyen szinten van még jelen a zuglói közéletben az MSZP korábbi erős embere. Rózsa arra számít, hogy Tóthnak nem sok mozgástere lesz azután, hogy átvilágítják az önkormányzati cégeket, valamint a polgármesteri hivatalt, és felbontják a felesleges vagy gyanús szerződéseket.

A momentumos politikus arról is beszélt: Tóth leginkább az évről évre tetemes költségvetésből működő zuglói vagyonkezelő cégen, a Zuglói Zrt.-n keresztül tartotta kézben a dolgokat. A cég vezérigazgatója sokáig Tóth bizalmi embere, az MSZP-s alpolgármester, Hajdú Flórián sógora volt. Az igazgatót a 2022-es választás után egy hónappal váltották le, miután két MSZP-s képviselő átült a DK frakciójába, és így kisebbségbe kerültek Tóth emberei a testületben. A céget átvilágították, és a Szabad Európa cikke szerint pazarlást, vitatható szerződéseket és átláthatatlan működést találtak.

„Nem szeretném, ha a vezetők politikailag rövid pórázra lennének fogva, mert eddig így volt, és borzalmasan működött. Mindenkit próbáltak közvetlenül befolyásolni a munkájában, és ez ellehetetlenítette a szakmai munkát”

– fogalmazott Rózsa, és azt is elárulta: a Zuglói Zrt.-nél nem szeretné megtartani a jelenlegi – DK által javasolt – igazgatót, de a testület dönt majd arról, hogy kit tartanak a legalkalmasabb vezetőnek.

Az új polgármester azt ígéri: az októberi váltás után minden önkormányzati cég igazgatói posztjára új pályázatot írnak ki. „Azt gondolom, hogy a ciklus elején húzni kell egy vonalat. Azt kell mondani, hogy van egy programunk, vannak céljaink, és ahhoz, hogy ezeket meg tudjuk valósítani, meg kell pályáztatni az összes önkormányzati cég vezetését.”

A kerület új vezetője meg akarja szüntetni a kifizetőhelyként létrehozott kamuállásokat és gyanús tanácsadói szerződéseket is. Nem számít például októbertől Tóbiás József, volt MSZP-elnök munkájára, akit szerinte Horváth kampányfőnökeként csak a kampányidőszakra vettek fel a polgármesteri kabinetbe.

„Fel fogok venni egy revizort, aki átvilágítja a hivatalt és az önkormányzati cégeket. Minden szerződést át fogunk nézni, és ahol problémát találunk, ott jogi lépéseket teszünk”

– jelentette ki Rózsa. Azt is mondta, hogy csak vezetői szinten tervez váltásokat, és senkinek sem kell félnie a hivatalban, az önkormányzati cégekben és intézményekben attól, hogy októbertől politikai alapon mindenkit elküldenének. „Annak idején Papcsák Ferenc (Zugló korábbi polgármestere) ezt csinálta, és Tóth Csaba is ezzel riogatta az embereket, de én nem fogok engedni személyes bosszúhadjáratokat és tisztogató műveleteket.”

Személyi kérdésekben még nem döntött az új polgármester, de legalább három alpolgármestert szeretne maga mellé venni: egy momentumost, egy DK-st, és már felkérte a tisztségre Várnai Lászlót, a Civil Zugló Egyesület elnökét is. Várnai 2010 óta képviselő Zuglóban, korábban az LMP tagja volt.

„A Publicus és a Republikon ne nagyon számítson megbízásokra, mert nem volt olyan produktumuk, ami a kerületieket segítené” – mondta az új polgármester, amikor az önkormányzati jelenlegi szerződéseiről kérdeztük. A Republikon Intézetnek négy év alatt 54 millió forintot fizetett politikai tanácsadásra az önkormányzat, az MSZP-hez közel álló Publicus pedig 60 milliót kapott. „Ezt a pénzt útfelújításra, az óvodák tetőfelújítására szeretném költeni.”

Rózsa arról beszélt, hogy fontos monitorozni a zuglói lakosok véleményét, hogy fejleszteni tudják a szolgáltatások színvonalát, de szerinte Horváth csak politikai célokra használta a közvélemény-kutatásokat: a saját és ellenfelei népszerűségét mérte. A polgármester – utódja állítása szerint – még azokat az önkormányzati pénzből fizetett kutatásokat sem mutatta meg a koalíciós partnereinek, amelyek tényleg arról szóltak, hogy mit gondolnak a zuglóiak például a közbiztonságról vagy a köztisztaságról. A Publicus egyébként alaposan elmérte magát Zuglóban: februárban és május végén is Horváth Csaba nagy arányú győzelmét és Rózsa méretes bukását prognosztizálta.

Nem számíthat a zuglói önkormányzat megrendelésére októbertől Fiala János televíziós műsorvezető és az ATV sem, ígéri Rózsa András. Két éve írt arról a 444, hogy a zuglói önkormányzat havonta nettó 666 ezer forintot fizet az ATV-nek, hogy havonta legalább háromszor foglalkozzanak a műsorokban Zugló ügyeivel. Ez leginkább azt jelentette, hogy az önkormányzat pénzéből biztosítottak Horváth Csabának megjelenési felületet az ATV műsoraiban. Hasonló szerződése volt az önkormányzatnak Fiala Jánossal, a Keljfeljancsi YouTube-csatornáján legalább havi rendszerességgel szerepelt a zuglói polgármester.

Frissítés 11:10-kor: Cikkünk megjelenése után jelezte Fiala János, hogy nem havi, hanem heti rendszerességgel szerepel nála Horváth Csaba. „2012 óta működtem együtt Zuglóval: Papcsákkal, Karácsonnyal, végül Horváthtal” – írta a műsorvezető.

# Az egész kerületben fizetős lesz a parkolás, a zuglóiaknak ingyenes

„Azok a sikeres polgármesterek szerintem, akik nem félnek hozzányúlni a kényes ügyekhez sem. Én is ilyen szeretnék lenni” – folytatta Rózsa. A városgazdálkodási cég átalakítása mellett a parkolás a másik kényes ügy Zuglóban. Az új polgármester azt ígéri: Terézvároshoz hasonlóan Zuglóban is bevezetik a kizárólagos lakossági parkolást, azaz kialakítanak olyan parkolóhelyeket, ahol csak a helyi lakosok állhatnak meg az autójukkal.

Az egész kerületben fizetőssé tenné Rózsa a parkolást a lehető leghamarabb, de azt ő is látja, hogy ez nem fog egyik pillanatról a másikra menni. A díjfizető zónák bővítéséről a Fővárosi Közgyűlés dönt, és több technikai feltételt is teljesíteni kell a terjeszkedéshez. Rózsa azt mondja: nem lehet egy döntéssel a teljes kerületre kiterjeszteni a fizetős parkolást, fokozatosan tudják csak bővíteni.

Azt ígéri ugyanakkor, hogy a zuglói lakosoknak ingyenes lesz majd a parkolás az egész kerületben egy autóval. Jelenleg csak a lakóhelyük körzetében tehetik le díjmentesen az autót.

„Nem pénzbeszedő gépezetként akarjuk használni a parkolást, hanem forgalomszabályozási eszközként”

– fogalmazott a momentumos polgármester, hozzátéve: azt szeretné, hogy ne legyen ráfizetés a kerületnek a parkolási rendszer működtetése, hiszen anyagilag így is aggasztónak látja a kerület helyzetét.

Korábban főként az automaták üzemeltetési díja volt magas. Ezt a mostani ciklusban már sikerült megfelezni, jelenleg 38 ezer forintba kerül egy automata havi üzemeltetési költsége. A szoftveres része a parkolási rendszernek azonban még mindig nagyon drága Rózsa szerint. „Meg fogom nézni, hogy ezt lejjebb lehet-e vinni” – tette hozzá, és ígérete szerint a parkolási céget is át fogják világítani a ciklus elején.

# Horváth Csaba a NER-es beruházó érdekeit képviselte a tárgyalásokon

A parkolási rendszer átalakításánál is komolyabb feladat lesz az építési szabályzat felülvizsgálata, jelenleg ugyanis Rózsa szerint „vadnyugati állapotok vannak a lehető legrosszabb értelemben”. Miközben például a Bosnyák téren kormányrendeletek segítségével hatalmas monstrumokat építhet a NER-közeli Bayer Construct, Rózsát nemrég azzal a problémával kereste meg egy zuglói lakos, hogy egy kétemeletes lakóháznál azért nem építheti be a tetőteret, mert a megengedettnél 40 centiméterrel magasabb lenne az épület.

Az új építési szabályzat megalkotása hosszabb munka lesz Rózsa szerint, de egyes területeken építési moratóriumot akar bevezetni, hogy a túlépítéseket mihamarabb megfékezzék.

Várhatóan már az októberben felálló új testületnek kell településrendezési szerződést (trsz) kötnie a Bosnyák téri NER-es beruházóval. A Bosnyák tér mellett hatalmas irodakomplexumot épít Tiborcz István üzlettársa, Balázs Attila a Bayer Construct Zrt.-vel. Az állam 244 milliárd forintért megvásárolja az épületkomplexumot, de mint a Hadházy Ákos által kiperelt szerződésből kiderült: a Magyar Nemzeti Vagyonkezelő csak akkor fizet a beruházónak, ha trsz-t kötnek a XIV. kerületi önkormányzattal.

A településrendezési szerződésben a beruházó kötelezettségeket vállal az önkormányzat irányába. Eredetileg a Bosnyák térre tervezett új Zuglói Városközpont (polgármesteri hivatal, piac és szakrendelő) alá épített volna a Bayer 400 beállóhelyes teremgarázst. A Zuglói Városközpont terve azonban a pénzügyi megszorítások és a gazdasági válság miatt lekerült a napirendről, így az önkormányzat leginkább pénzt kérhet a beruházótól.

Rózsa szerint Horváth Csaba először nevetséges összegekkel akarta elfogadni a trsz-t, ezt azonban nem tudta volna átvinni a képviselő-testületen.

„Teljesen egyértelmű volt számomra, hogy Horváth Csaba a beruházó érdekeit képviseli a tárgyalásokon, és nem a kerület érdekeit nézi. Úgy viselkedett, mintha a Bayernek tárgyalt volna”

– idézte fel Rózsa, akinek akkor még alpolgármesterként volt rálátása az egyeztetésekre.

Horváth Csaba legutóbb 3,5 milliárd forintos igénnyel kereste meg a beruházót, de utódja becslései szerint legalább kétszer ennyit is követelhetne az önkormányzat. A tárgyalások egy ideje megakadtak, Rózsa szerint a Bayer meg akarta várni, hogy mi lesz a választási eredmény Zuglóban. Talán abban bíztak, hogy a fideszes vezetéssel könnyebben megállapodnak, meg is támogatták a kormánypárti polgármesterjelölt kampányát. Ha októberig nem megy át a testületen a trsz, már az új polgármesternek kell tárgyalnia róla.

„Én azt fogom javasolni a képviselő-testületnek, hogy próbáljunk minél hamarabb, minél korrektebb megállapodást kötni a Bayerrel”

– válaszolta kérdésünkre Rózsa, ám pontos összeget nem akart még elárulni.

Még kevesebb mozgástere lesz az önkormányzatnak a Rákosrendezőre tervezett mini-Dubaj beruházásnál. Rózsa arról beszélt, hogy az államok közti megállapodás a MÁV-területre szól, így Zuglónak legfeljebb abba lehet beleszólása, hogy milyen infrastrukturális fejlesztések történjenek a környéken. „Nekem nem elég az, hogy csinálnak egy villamos-felüljárót, újítsák meg az egész Nagy Lajos király útját, hiszen a beruházás közlekedési terhelése az egész kerületet érinteni fogja. Nem lehet megkerülni emellett a 4-es metró meghosszabbítását sem.”

Ha már azt sikerülne elérni, hogy a Bosnyák térig kivigyék a metrót, az új polgármester elégedett lenne, de szerinte az sem lenne irreális elvárás a mini-Dubaj beruházás miatt, hogy egészen Újpalotáig hosszabbítsák meg a négyes metrót a Keleti pályaudvartól.

Az új polgármester csak októberben foglalhatja el a hivatalát, addig nem sok mozgástere van. Rózsa azt mondja, a következő hónapokban szeretné megkezdeni a programja előkészítését és politikai háttérmunka is van még bőven: szeretne az új képviselő-testület minden tagjával leülni egyeztetni, hogy miként lehetne változtatni a jelenlegi toxikus működésen.
