---
authors:
- telex
categories:
- Telex
title: "Meghalt Tamás Gáspár Miklós"
date: "2022-01-16"
---

> https://telex.hu/belfold/2023/01/15/meghalt-tamas-gaspar-miklos
> BELFÖLD, Legfontosabb, 2023. január 15.  15:45

Hetvennégy éves korában meghalt Tamás Gáspár Miklós filozófus, a Szabad Demokraták Szövetségének egykori országgyűlési képviselője. A hírt erdélyi laptársunkkal, a Transtelexszel a családja tudatta. A rendszerváltás lázában égő ország a demokratikus ellenzék sziporkázó debattőreként ismerte meg, az ezredforduló óta azonban marxistaként tekintett magára, írásaiban szellemesen osztott ki mindenkit, de különösen Orbán Viktor rendszerét.

„Lehetséges a magyar demokrácia, zárjuk le végre a vereségek évszázadát.” Akik ismerik Tamás Gáspár Miklós kétezres évekbeli munkásságát, azok bizonyára meglepődnek, hogy ezek a jövőbe vetett hitről tanúskodó, biztató szavak is tőle származnak. 1989 októberében pártja, a Szabad Demokraták Szövetsége küldöttgyűlésén mondta ezt, nem sokkal azelőtt, hogy a rendszerváltás éveinek utolsó időközi országgyűlési választásán beválasztották a kommunista többségű parlamentbe. Beszédei, írásai sokaknak jelentettek reményt azokban az években,

Tamás Gáspár Miklóst hallgatva, olvasva úgy gondolták, hogy a kommunizmus bukásával, a polgári demokrácia beköszöntével eljöhet egy boldogabb kor.

Ugyanez az ember volt az, aki közel harminc évvel a rendszerváltás után minden, az ország és a világ jövőjébe vetett hitet, reményt feladva már így beszélt: „Ez az utolsó szavam. Elérkeztünk a nullponthoz. Minden kudarcot vallott, az összes modern és demokratikus kísérlet. Ezt jelzi az a kulturális hanyatlás is, amelyhez hasonló nagyon régen nem volt. Reakciós tervek sincsenek ennek a folyamatnak a föltartóztatására, nemhogy progresszív tervek. Kapkodás van, bizonytalanság, összevisszaság. Láthatólag még a legreakciósabb mozgalom, az iszlám fundamentalizmus is kudarcot vallott” (Révai Gábor: Beszélgetések a baloldaliságról, 2019).

De ki is volt Tamás Gáspár Miklós, azaz TGM?

## A szülők
Romániai magyar kommunisták gyermekeként született 1948. november 28-án. Udvarhelyszéki édesapja és a nagyváradi ortodox zsidó családból származó édesanyja a kommunista mozgalomban találkozott a harmincas években. A királyi Romániában és a háború alatt többször ültek börtönben mindketten. „Nem tagadták le a sztálinizmust meg a szörnyűségeket, de az volt a véleményük, hogy ezek nem relevánsak  emlékezett vissza rájuk Tamás Gáspár Miklós a már idézett Révai-könyvben.  Ami releváns, az az utópia, a kommunista mozgalom eredeti intenciói, meg a hit, meg a mártíromság, a hűség a munkásosztályhoz, az elvtársakhoz, az ügyhöz.”

## Utunk
Már gyerekként is a vallás és az ókor érdekelte, a kommunizmust, bár foglalkoztatta, elutasította. A BabeșBolyai Tudományegyetemen szerzett filozófiai diplomát 1972-ben. Szívesen maradt volna tanársegédként az egyetem falain belül, de ennek kommunista párttagság lett volna az ára. Az egyetem után a kolozsvári Utunk című folyóirat kritikai rovatában volt újságíró. Közel hat év után érezte úgy, hogy nem tud anélkül Erdélyben maradni, hogy ne válna árulóvá. 1978-ban törvényesen települt át Magyarországra.

Három cél vezérelte a költözését, mesélte el egy nyolcvanas évek végi interjúban: el akarta mondani az igazságot Erdélyről, olyan közegbe akart kerülni, ahol a magyar bölcseletet érdemes volt művelni, és a romániai tapasztalatok birtokában át akarta gondolni akkoriban érlelődő politikai nézeteit (Valóság, 1989/5.).

## A demokratikus ellenzékben
Az ELTE bölcsészkarán kezdett tanítani tudományos munkatársként. Első, szamizdatban megjelent írását a lengyel hadiállapot 1981. december 13-i kihirdetése ihlette, ezzel kinyilvánította az ellenzékhez való csatlakozását. A munkahelyéről elbocsátották, néhány hónapig egy csepeli közkönyvtárban dolgozott, majd munkanélküli lett. A demokratikus ellenzék egyik legismertebb alakjaként 1985-ben részt vett a monori találkozón, az egyetlen olyan ellenzéki megmozduláson, ahol népiek és urbánusok, a későbbi MDF és SZDSZ szellemi elitje ült egy asztalhoz.

Ugyanebben az évben tartották az utolsó egypártrendszerű országgyűlési választást. Tamás Gáspár Miklós az V. kerületben az 1983-ban bevezetett többes jelölés intézményét kihasználva, spontán jelöltként akart indulni Várkonyi Péter külügyminiszterrel szemben, de a hatalom ezt adminisztratív eszközökkel megakadályozta.

A nyolcvanas évek második felében az amerikai Yale Egyetemen volt vendégprofesszor, angliai és francia egyetemeken tanított, és  ahogy ő fogalmazott  angol gyerekei lettek (gyermekei: Ábel [1981], Rebecca [1988], Jonathan [1991], Hanna [2005]). Harmincnyolc évesen, 1986-ban járt először nyugaton, külföldi nyomás kellett ahhoz, hogy útlevelet kapjon.

A nyolcvanas évek végén egyre többen követelték Várkonyi Péter visszahívását az országgyűlési képviselői posztról  a rendszerváltás előtt még létezett a visszahívhatóság intézménye , amit a hatalom úgy oldott meg, hogy a külügyminisztert „másik, fontos pozícióba”, washingtoni nagykövetnek nevezték ki. Időközi választást írtak ki választókerületében, az V. kerületben, amin Tamás Gáspár Miklós is indult, és a második fordulóban nyert, így, ha csak néhány hétre is, de bekerült az utolsó kommunista többségű parlamentbe.

## Az SZDSZ-es politikus
Néhány hónappal később az első szabadon választott parlamentbe viszont Csongrád megyei listáról jutott be, mivel a belvárosi egyéni választókerületében az MDF-es Schamschula György megelőzte.

Egy teljes ciklust dolgozott végig a parlamentben, közben a pártját is próbálta megmenteni a kisgazdásodástól. 1992-ben az Országos Tanács elnöke lett, egyfajta ellensúlyként a nem sokkal korábban pártelnökké választott Tölgyessy Péter mellett.

Az 1994-es országgyűlési választáson nem jelöltette magát újra, az MSZPSZDSZ-koalíció megkötéséről már chicagói vendégprofesszorként értesült.

Az SZDSZ-ből 2000-ben lépett ki, nem tetszett neki Demszky Gábor főpolgármester jobbratolódása, de úgy gondolta, hogy már rég ki kellett volna lépnie, szentimentalizmusból nem tette meg. A pártpolitikához egyszer került egészen közel, 201011-ben a Zöld Baloldal elnöke lett, bár ez inkább volt szimbolikus, mint valódi tisztség.

## Orbán-ellenes és marxista

Ekkor már tíz éve marxistaként határozta meg magát.

„Rá kellett jönnöm néhány közhelyre, amit tudhattam volna. Be kellett látnom, hogy azok a verziói az államéletnek, amelyek tapasztalhatók, azok puszta intézményi és jogi elemzéssel nem leírhatók, és egy totális társadalmi analízisre van szükség. Ez pedig a marxizmus, nincs más”

 mondta egy 2018-as interjúban.

A Fidesz és Orbán Viktor egyik legnagyobb kritikusa volt. Már 2002-ben, a két országgyűlési választási forduló között azt írta A helyzet című pamfletjében: „De ha a jobboldal most megint hatalomra jut, nem megy el többé. Önként biztos nem. ha évtizedekre számíthat, biztos gálánsabb lesz egy kicsit. Némelyekkel. Olykor. Ám egy évtized vagy több Orbánnal ki tudja, mennyi időre szívná ki az életerőt ebből a szerencsétlen országból, amely mindannyiunk hazája, a jobboldalé is, Orbáné is. Nem kívánok nekik semmi rosszat. Csak uralmuk meghosszabbítása volna, azt hiszem, fatális, bár semminő illúziót nem táplálok az erőtlen, ötlettelen, bátortalan ellenzék iránt sem.”

Tamás Gáspár Miklós felszólal a Szabad Egyetem és a Hallgatói Szakszervezet Tüntetés a rabszolgatörvény ellen / Diák-Munkás szolidaritás címmel meghirdetett demonstráción a Kossuth téren 2018. december 13-án  Fotó: Balogh Zoltán / MTI
Tamás Gáspár Miklós felszólal a Szabad Egyetem és a Hallgatói Szakszervezet Tüntetés a rabszolgatörvény ellen / Diák-Munkás szolidaritás címmel meghirdetett demonstráción a Kossuth téren 2018. december 13-án  Fotó: Balogh Zoltán / MTI
Tamás Gáspár Miklós először 2022 októberében beszélt nyilvánosan a betegségéről és arról, hogy két és fél éve jár vele kezelésekre. Akkor a Partizán adásában azt mondta:

„Ez egy gyógyíthatatlan betegség, amit intenzív kezeléssel tűrhető állapotban lehet tartani. Ez a kezelés eléggé próbára teszi a szervezetemet, úgyhogy hol jobban vagyok, hol kevésbé. Ha nem is annyit, mint korábban, de tudok dolgozni, a gondolkodásban nem zavar. Fájdalmaim nincsenek, jóval gyengébb vagyok a kelleténél, de közvetlen életveszély pillanatnyilag nincs”

Felhasznált irodalom: Révai Gábor: Beszélgetések a baloldaliságról Heller Ágnessel és Tamás Gáspár Miklóssal. Tamás Gáspár Miklós: Másvilág. Politikai esszék. Budapest, 1994. Tamás Gáspár Miklós: A helyzet. Budapest, 2002.

# Orbán Viktor és Tamás Gáspár Miklós között végig megmaradt a tisztelet  Fodor Gábor felidézte, miért


Bár az utóbbi évtizedekben egyáltalán nem voltak egy platformon, és a vasárnap elhunyt Tamás Gáspár Miklós az Orbán-rendszer kérlelhetetlen kritikusa volt, Orbán Viktor mégis szinte baráti szavakkal búcsúzott a filozófustól. A kormányfő a Facebook-oldalán azt írta, „Isten veled, TGM!”, majd még azt is hozzátette: „elment a régi szabadságharcos”.

Arra, hogy mi kötötte össze máig Tamás Gáspár Miklóst és Orbán Viktort, Fodor Gábor, a Fidesz egykori alapítója, később a Szabad Demokraták Szövetsége, majd a Magyar Liberális Párt elnöke adta meg a kulcsot. Fodor egyrészt szép megemlékezést írt az elhunyt filozófusról, amely itt olvasható, másrészt sikerült telefonon is elérnünk őt, hogy a Telexnek részletesebben is idézze fel emlékeit.


Mint a politikus elmesélte, 1987-1988 tájékán, a Demokratikus Ellenzék eseményein, illetve a kor tüntetésein ismerte meg a filozófust. Ekkor alakult a Fidesz, a Tudományos Dolgozók Demokratikus Szakszervezete (TDDSZ), illetve a Szabad Kezdeményezések Hálózata, amiből később a liberális Szabad Demokraták Szövetsége (SZDSZ) lett. Egy idő után már nemcsak látták egymást az eseményeken, de beszélgettek is.

„Gazsi (Tamás Gáspár Miklóst mindenki így ismerte a rendszerváltó ellenzékben  a szerk.) rendkívül szórakoztató, impulzív személyiség volt. Gyakran fellépett, beszédeket mondott például a Jurta Színházban, ahol szinte válogatás nélkül még együtt voltak az MDF, a Fidesz, az SZDSZ tagjai. Az látszott, hogy nagyon aktív, elszánt kritikusa volt a Kádár-rendszernek, ekkor még határozottan a liberalizmus és a szabad piac felől. Kolozsvárról, többnyelvű miliőből érkezett. szédületes nyelvtudása, olvasottsága, műveltsége volt, és ezt nem is titkolta, szívesen csillogtatta.”

## A júniusi csata
Fodor Gábor a posztjában is felidézi azt a tüntetést, ami miatt Tamás Gáspár Miklósnak Orbán Viktor miniszterelnökkel minden nézetkülönbség ellenére megmaradt valamilyen pozitív, személyes kapcsolata, kölcsönös tisztelete.



Fodor így írja le az eseményt: „Én a bátorságát sem felejtem el. 1988. június 16-án Kis Jánossal, Orbán Viktorral és Molnár Péterrel együtt mentünk a Batthyány Örökmécseshez. Ez még a Kádár-rendszer, a »létező szocializmus« ideje: állampárt, diktatúra. Nagy Imre nevét kimondani sem volt szabad, megemlékezni a mártírokról tiltott és büntetett cselekménynek számított.”

Majd így folytatja: „Pár százan mertünk ott összegyűlni, hogy megtörjük a hazugság pusztító csendjét. Sétáltak az emberek, a kis tér zsúfolt lett, vártunk. Egyszer csak egy szakállas, szemüveges ember hangosan megszólalt: Akkor kezdjük! És a mécseshez lépve elkezdte a beszédét. A környező utcákból civil és egyenruhás rendőrök sokasága rohant elő, többen közülük a szónokra, Tamás Gáspár Miklósra vetették magukat.

Az általános gumibotozás és kiabálás közepette Orbán Viktor próbálta kiszabadítani Gazsit a rátámadó tucatnyi egyenruhás gyűrűjéből.”

## A folytatás
Összesen tehát legfeljebb kétszáz-háromszáz ember volt olyan bátor, hogy részt vegyen az eseményen. TGM-et és Orbánt körbevették, és hiába próbálta Fodor Gábor és Kis János visszahúzni mindkettőjüket, mindenkire záporoztak az ütések, TGM-et és Orbánt pedig elvitték, mondta Fodor

Viszont a jelenlévők felháborodtak és felbátorodtak. Elindultak a Vörösmarty tér felé, rendszerellenes jelszavakat kiabált, Nagy Imrét éltette. A téren aztán könnygázzal feloszlatták a tiltakozást.

Mindenesetre Tamás Gáspár Miklós és Orbán életében ez egy olyan kapocs maradt, hogy miközben később a filozófus a legnagyobb elánnal kritizálta Orbánt, megmaradt benne egyfajta tisztelet, és ez kölcsönös volt.

Tamás Gáspár Miklós írásai, beszédei örökké kalandra csábítottak. Eleganciáját humorral, sziporkával fűszerezte  írja posztjában Fodor, aki szerint mindig érdemes volt meghallgatni, elolvasni őt, az utolsó percéig teljesen naprakész volt arról, hogy mi fontos és mi nem. Imádott száguldozni szédületes műveltsége hullámain az angol arisztokratától (aki a külsőségeket is felvette, és a kilencvenes évek elején sétapálcával járt a parlamentbe), az anarcho-szindikalista újbaloldali váteszig. De mindvégig elkötelezetten volt szabadságpárti, aki lehetett liberális, konzervatív vagy újbaloldali gondolkodó, de eközben mindvégig szeretetreméltó, jó ember volt.



## Politikusnak nem volt alkalmas
Tamás Gáspár Miklósnak nagyon csapongó volt a pályaíve, abban azonban konzisztens volt, hogy nem szerette a rendszereket, a kormányokat. 1989-1990 táján úgy tűnt, hogy „a” rendszert, vagyis a szocialista állampárti vezetésű világot nem szereti. Később azonban az derült ki, hogy szabad szelleme általában sem tudja elfogadni azokat a kötöttségeket, amelyet egy kormány, egy párt, vagy bármilyen közösség megkövetel, őt nem lehetett normák, keretek közé szorítani.

„Általában kevés dologban értettünk egyet, de a provokatív megjegyzései is inspirálóak voltak”

 mondta róla Fodor Gábor. TGM így ugyan politikusnak kevésbé volt alkalmas, mert nem fogalmazott óvatosan, nem tartotta magát a többség döntéséhez, a közös véleményhez, túl gyorsan kimondta, amit gondolt.

„Gazsi abban hitt, hogy bármit is gondolunk, a vita, a gondolkodás, a szellemi frissesség nélkül nem tudunk érvényeset mondani.”

Ahogy a politikus visszaemlékezik, Tamás Gáspár Miklós az SZDSZ azon vonalához tartozott, amelyik a Fideszt egy kicsit lekezelte. Valami olyasmit gondolt, hogy „itt vannak ezek a fiúk, akiket bevittünk a parlamentbe, jó kis segédcsapatunk lesznek. Mások, így Kis János, Pető Iván jobban tisztelte a Fideszt, de ő sem lenézett minket, hanem valami más régióban gondolkodott.”

„Nagyon szerettem őt, halála jelentős veszteség a magyaroknak, határon innen és túl. Tamás Gáspár Miklós nélkül szegényebb és unalmasabb lesz a magyar közélet és szellemi élet.”

