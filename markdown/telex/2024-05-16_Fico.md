---
authors:
- 
categories:
- 
title: "Robert Ficót egy 71 éves író lőtte meg, aki békemozgalmár és neonáci aktivista is volt már"
date: "2020-02-03"
---

> https://telex.hu/kulfold/2024/05/15/robert-fico-merenyloje-cintula
> KÜLFÖLD 2024. május 15. – 17:52

Szlovák lapok kész tényként kezelik, hogy a Robert Fico miniszterelnök ellen elkövetett nyitrabányai merénylet elkövetője egy Juraj Cintula nevű, 71 éves férfi. A lévai születésű Cintula íróként tevékenykedik, tagja volt a Szlovák Írószövetségnek is, mely a merénylet után élesen elhatárolódott tőle, és kizárta a szervezetből. A férfi három verseskötet és két regény szerzője; legutóbb 2015-ben jelent meg kötete.

2016-ban egy magán-biztonságiszolgálatnak dolgozott, és akkoriban ő maga is támadás áldozata lett bevásárlóközpontban. A Szlovákiai Írószövetség közleményben reagált Cinula állítólagos érintettségére, írja a Könyves Magazin: „…amennyiben az információ megerősítést nyer, azonnal visszavonják ennek az aljas személynek a tagságát. Egyúttal megbotránkozásunkat fejezzük ki egy ilyen brutális cselekedet miatt, amelyre még nem volt példa Szlovákia történetében.”


A férfi a Denník N szerint nyolc évvel ezelőtt még internetes aláírásgyűjtésbe kezdett egy „Hnutie proti násiliu” (Mozgalom az erőszak ellen) nevű politikai párt létrehozásához, és azt írta:

„Az erőszak gyakori emberi reakció, mint a dolgokkal való polgári elégedetlenség megnyilvánulása. Legyünk elégedetlenek, de ne erőszakosak!”

A férfi egy legálisan a tulajdonában lévő fegyverrel adott le öt lövést Ficóra a nyitrabányai kultúrház előtt. Szemtanúk szerint a merénylő először rászólt Ficóra, majd odament hozzá, hogy kezet rázzon vele, a lövések ezután dördültek el.

A lövések leadása után azonnal ártalmatlanná tették, a merénylet utáni felvételeken látni, hogy megbilincselve ül és kommunikál a rendőrökkel.

A szlovák törvények értelmében „előre megfontolt gyilkossági kísérlet” bűncselekményért 25 év vagy akár ténylegesen életfogytig tartó börtönbüntetés is kiszabható.

## A magyar kormánypropaganda liberális merénylőnek állítja be, de egy időben neonáci szimpatizáns is volt

A merénylő fia az MTI által szemlézett Aktuality.sk szlovák hírportálnak nyilatkozva azt mondta, tudott arról, hogy édesapja legálisan tartott fegyvert, viszont „fogalma sem volt arról”, hogy az apja mit tervezett, és mi volt a támadás oka. Arra a kérdésre, hogy az apja gyűlölte-e Ficót, a merénylő fia azt felelte:

„Így mondanám, nem rá szavazott. Ez minden, amit ezzel kapcsolatban mondhatok.”



A férfiról megjelent egy videó is, melyen őrizetbe vétele után arról beszél, egy hónappal ezelőtt döntötte el, merényletet követ el Fico ellen, mivel nem ért egyet a kormány politikájával, a média felszámolásával, az RTVS (az új szlovák médiatörvény által megszüntetett köztévé) támadásával és Ján Mazák (a Bírói Tanács korábbi elnöke) kirúgásával.

A közösségi oldalakon elterjedt, hogy Cintula a Progresszív Szlovákia nevű liberális párt tagja/aktivistája/szimpatizánsa volt, a magyar kormánypropaganda pedig azonnal elkezdte terjeszteni, hogy egy „progresszív baloldali költő” hajtotta végre a merényletet; a Megafon propagandistái ontani kezdték az olyan posztokat, mint hogy a „szlovák Momentumnak is nevezett párt lelkes támogatója lőtte le a békepárti miniszterelnököt”. Azonban a Progresszív Szlovákia közleményben cáfolta azokat az álhíreket, hogy a támadó a mozgalmuk tagja volt, állítások szerint semmilyen kapcsolat nincs köztük és a lövöldöző között.

Ráadásul Juraj Cintula a 2022-ben megszűnt Slovenskí Branci (SB) neonáci, migránsellenes szervezet elkötelezett szimpatizánsa is volt.

A szervezet egyenruhás megemlékezéseket tartott a Csehszlovákia 1939-es megszállása utáni bábkormányát vezető Jozef Tiso sírjánál, és a Vsquare oknyomozó riportja szerint több szállal kötődött orosz ultranacionalista szervezetekhez – és rajtuk keresztül vélhetőleg az orosz titkosszolgálatokhoz.

Egyik vezetője például Oroszországban szpecnaz-veteránoktól kapott háromhetes gyorstalpaló kiképzést. Cintula a szervezet több 2016-os Facebook-posztjában is szerepel.

Utolsó megjelent könyvében, a 2015-ös Eftata című regényben a Paraméter portréja szerint azt fejtegeti, hogy:

„Soha nem volt annyi szemtelen cigány Európában, mint manapság. De jól látják és tudják, hogyan kell használni az országok szociális rendszereit. Az állam nem oldja meg a problémát, csak táplálkozik belőle. Százezer szlovákiai cigány megérdemli a fehérek kegyeit, de nem mondják el nekünk. (…) Legyünk velük szigorúak és igazságosak.”
