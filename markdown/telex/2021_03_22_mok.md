---
authors:
- Bozsó Ágnes
categories:
- Telex
title: "Orvosi Kamara: Ne a barkácsüzlet legyen az új pláza"
date: "2021-03-22"
---

> https://telex.hu/koronavirus/2021/03/22/mok-orvosi-kamara-tanacsok-koronavirus-kozlemeny

A Magyar Orvosi Kamara a járványhelyzet súlyosbodására való tekintettel a honlapjukon közzétett drámai közleményben kérte a lakosságot a járványügyi intézkedések betartására. Azt írják, hogy „a vezényelhető egészségügyi dolgozók elfogytak, a kórházak önkénteseket keresnek”. A kórházak nagy része már Covid-osztály, az intenzív osztályok terhelése sokszoros, a műtők leálltak.


A MOK szerint az oltási program jó ütemben halad, a járvány legyőzéséhez azonban szükséges az is, hogy a lakosság fegyelme ne lankadjon. A Kamara elsősorban azt kéri, hogy mindenki csak rendkívül indokolt esetben mozduljon ki otthonról, emellett pedig azt javasolják a lakosságnak, hogy

- tervezzék meg a bevásárlást, lehetőség szerint hetente maximum 1 alkalommal menjenek boltba,
- aki teheti, mellőzze a tömegközlekedési eszközöket,
- ne látogassák szeretteiket, ne találkozzanak barátaikkal,
- ne menjenek hétvégén a közkedvelt parkokba, tavakhoz, kirándulóhelyekre,
- kerüljenek minden halasztható utazást, belföldön is.

Emellett fontosnak tartják, hogy idén is locsolkodás és vendégeskedés nélkül teljen a húsvét, és hogy a kerti munkák megszaporodásával se lepjék el az emberek a barkácsboltokat, ne ezek legyenek az új plázák.

A Kamara a döntéshozókat is megszólította a közleményében. Őket arra kérték, hogy

- azonnal korlátozzák az üzletekben egyidejűleg tartózkodó vásárlók számát,
- tiltsák meg közterületen 3 főnél nagyobb beszélgető csoportok kialakulását, ez alól kivételt pedig csak az egy háztartásban élők jelenthessenek,
- és rendeljék el a plázák, bevásárlóközpontok bezárását, azokban kizárólag az élelmiszerbolt és gyógyszertár tarthasson nyitva, és a közösségi tereket kizárólag a boltok megközelítésére lehessen használni.

Az elmúlt napokban annyira súlyossá vált a kórházakban a helyzet, hogy a MOK győri szervezete önkénteseket toborozott volna az intenzív osztály tehermentesítésére. Gulyás Gergely kormányszóvivő cáfolta, hogy kevés lenne a szakember, amire a győri szervezet elnöke azzal reagált, hogy „aki kételkedik abban, amit az Orvosi Kamara állít a túlterheltségről és a szakemberhiányról, azokat sok szeretettel várják a Covid-osztályokon”  írta meg az ATV.
