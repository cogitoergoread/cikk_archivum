---
authors:
- Szalma Baksi Ferenc
categories:
- Telex
title: "Egy nap alatt meghalt 272 ember a hivatalos adatok szerint, hárommillióhoz közelít az oltások száma"
date: "2021-04-13"
---

> https://telex.hu/koronavirus/2021/04/13/napi-adatok-magyarorszag-korhaz-lelegeztetogep-fertozott-elhunyt-koronavirus-covid-19

  * Napi új fertőzöttek száma: 2837 (az előző naphoz képest: 2240)
  * Napi új halálos áldozatok száma: 272 (az előző naphoz képest: 19)
  * Kórházi ellátást igénylők száma: 10 818 (az előző naphoz képest: +78)
  * Lélegeztetőgépre szorulók száma: 1209 (az előző naphoz képest: 40)
  * Az első dózissal oltottak száma: 2 969 647 fő (+69 264 a hétfői közlés óta)
  * Ebből a második dózissal is beoltottak száma: 1 250 582 fő (+33 324 a hétfői közlés óta)

**Magyarország a második az uniós oltási ranglistán. A magyar lakosság 30 százaléka már kapott oltást, szemben az uniós 15 százalékos átlaggal  olvasható a központi koronavírus-oldalon közzétett legfrissebb tájékoztatásban.**


Az operatív törzs hétfői tájékoztatóján elhangzott, hogy magasan tetőzik a harmadik hullám Magyarországon, a szennyvízből vett minták alapján is azt látják, hogy stagnálnak a számok. A napokban megjelent nyilatkozatok miatt nem változtatnak a kínai Sinopharm-vakcina alkalmazásán, ha azonban hivatalos adat jön a gyártótól vagy valamilyen hatóságtól, akkor megteszik. Kedden 29 ezer Janssen-vakcinát és 248 ezer adag Pfizer-vakcinát várnak.


Gulyás Gergely Miniszterelnökséget vezető miniszter a csütörtöki kormányinfón arról beszélt, hogy ha elérjük hárommillió beoltott embert, akkor a kormány újabb lazító intézkedéseket hozhat. Ha minden jól megy, májusra 4 millió beoltott is lehet Magyarországon, mert addigra ehhez elegendő oltóanyag áll majd rendelkezésre.

Április végén ki lehet majd ülni a teraszokra, a konditermeknek még várniuk kell a nyitásra. A sportrendezvényekre Magyarországon majd csak védettségi igazolvánnyal lehet kimenni, ez a júniusi futball-Eb mérkőzéseire is igaz. Gulyás szerint akkorra már akár nyolcmillió ember is be lehet oltva.

# 444: Túl vagyunk a harmadik hullám tetőzésén Ferenci Tamás biostatisztikus szerint

A Pfizer vakcinájáról nagyon pontos és részletes klinikai vizsgálatok eredményei állnak a rendelkezésünkre, míg a Sinopharmról szinte semmi - mondta a Portfoliónak Ferenci Tamás biostatisztikus, a Járványmatematikai Modellező és Epidemiológiai Munkacsoport tagja. Az előbbi oltóanyag esetében tehát azt is nagy pontossággal meg lehet határozni, hogy miképp épül fel a védettség az első dózis után. 

Ezek az adatok különösen fontosak az április 19-én újrainduló oktatás miatt. Ferenci szerint megállapítható, hogy „aki április 5. előtt megkapta az első dózist, annak 60-80 százalék körüli lesz a védettsége a vírussal szemben, amikor belép az iskola kapuján, akinél viszont nem telik el 11-12 nap az oltás beadása után, annak gyakorlatilag nem lesz védettsége.”

A járvány terjedési ütemének vizsgálatához szükséges reprodukciós ráta (R) meghatározását nehezíti, ha változó mennyiségben tesztelnek, hiszen az érték nagyban függ attól, hogy hány potenciális vírusfertőzöttet tesztelnek le Ferenci szerint. Számításai alapján 1,3 volt a csúcsérték február végén, ekkor terjedt a legnagyobb ütemben a koronavírus brit variánsa, míg a márciusi korlátozó intézkedések meg nem törték ezt a tempót. 

Az R érték jelenleg nagyjából 0,7-0,8 körül lehet és mivel a pozitív tesztek aránya napok óta állandó, a biostatisztikus úgy véli, nem valószínű, hogy az alacsony tesztelési intenzitás okozná ezt a kedvező számot. 

„Ez, és több más indikátor ugyanilyen irányba mutató eredményei alapján merhetem mondani, hogy e hullám tetőzésén túl vagyunk. Ez persze nem azt jelenti, hogy a bajokon is túl vagyunk, a borzasztóan túlterhelt egészségügy miatt a lecsengés üteme is nagyon fontos lesz”- mondja.

Ferenci becslése alapján 3-3,5 millióan eshettek át Magyarországon a betegségen. Ehhez a számhoz azonban szerinte nem lehet egyszerűen hozzáadni az oltottak számát, hisz sokan nem is tudják magukról, hogy ott volt a szervezetükben a koronavírus. 
