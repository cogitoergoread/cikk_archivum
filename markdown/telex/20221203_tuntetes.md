---
authors:
- Molnár Réka
categories:
- Telex
title: "Kirúgott tanár a Klebelsberg előtti tüntetésen: „Nem a hivatásomat, hanem a magyar jövőképemet vette el a kormány”"
date: "2022-22-03"
---

> https://telex.hu/belfold/2022/12/03/tanar-tuntetes-klebelsberg-kozpont
> BELFÖLD 2022. december 03.  17:13

Szombat délután 5 órára tüntetést hirdetett a Klebelsberg Központ budapesti épülete elé a Tanítanék Mozgalom. Helyi tudósítónk szerint délután ötre nagy tömeg gyűlt össze az intézet előtt, egészen a Deák Ferenc térig ért a tömeg vége. Az emberek a tüntetés kezdete óta folyamatosan tömörülnek a színpad elé, a tüntetők száma egy órával az esemény kezdete után már nagyjából ötezernél járt, ekkor már az Arany János metrómegállóig álltak.

„Van benzin? Van cukor? Van tojás? Van tanár?”  kezdte az eseményen felszólalását Törley Katalin. „Nincs tanár, nincs jövő”, válaszolta a közönség. Törley Katalin arról beszélt, hogy a tüntetés lényege, hogy felhívjuk a figyelmet arra, hogy milyen válságban van az oktatás ma Magyarországon. Majd azt is hozzátette, hogy a tüntetések folytatódnak jövő év elején. Beszéde végén megköszönte a szervezőknek a szervezést, és a jelenlévőknek, hogy eljöttek. Törleyt a Pedagógusok Szakszervezetének képviselői követték,

„a szegénységet választják azok, akik a tanári hivatást választják”

 mondták. „Ki fog holnap tanítani?  kérdezzük meg hangosan a kormánytól!”  tették hozzá a szakszervezet képviselői, majd együtt skandálta a tömeg velük azt, hogy „nincs tanár, nincs jövő”. Arra kérték ezután a képviselők a tömeget, hogy hangosan mondják velük együtt, hogy a kormány is meghallja: „nem félünk, nem hagyjuk, folytatjuk.”


A szakszervezet képviselői szerint „szintet lépett Orbán Viktor és szintet lépett Pintér Sándor is”, mert bár korábban azt mondták, aki a polgári engedetlenkedést választja, „annak nem eshet baja”, mégis most

„megtizedelik a tanárokat. Random választottak ki nyolc tanárt, akit kirúgnak”.

Felszólították továbbá a szülőket, hogy a sztrájknapokon ne küldjék be a gyerekeket az iskolába, a tanárokat pedig arra, hogy „vegyék komolyan a sztrájkot”. Jövő hét csütörtökön nyolc órára általános sztrájkot hirdettek, „mindenki álljon le”, mondták. December 8-ra újabb sztrájkot, 9-re pedig újabb tüntetést hirdettek. Őket két Karinthyba járó diák szülője követte, akik arról beszéltek, hogy

„ezekre a tanárokra, akiket kirúgtak, a diákoknak szüksége van. (…) Ha kell, és most kell, a szülők finanszírozni fogják, hogy a kirúgott tanárok taníthassanak.”

Hozzátették, a szülők sem fogják hagyni azt, hogy minden gimnáziumnak „egyedül kelljen megküzdenie”. „Nem hagyjuk magukra a gyerekeinket, és nem hagyjuk magukra a pedagógusainkat sem. Amikor őket kirúgják, belénk is rúgnak”  mondták. A szülők keresetet fognak beadni a kirúgott tanárok visszavételéért. Azt is mondták: „Nem akarjuk, hogy a gyerekeink a Wikipédiáról tanuljanak meg szorozni”.

„A tiltakozás új formáit kell választani, nem félhetünk a radikális eszközöktől sem.”

A tömegből az egyik tanár lapunknak azt mondta, ő például azért van itt, mert a kollégáját kirúgták. Az Eötvös Gimnázium biológia és kémia szakos tanára hozzátette, nem tagadja, hogy ő is fél attól, hogy egyszer őt is elbocsátják, de nem szabad félni, „muszáj változtatni, mert ez így nem mehet tovább”. Urbán Ágnes, a Mérték Médiaelemző Műhely munkatársa pedig azt mondta a Telexnek:

„Én nem vagyok szülő, és nem dolgozom a közoktatásban, de itt vagyok, mert úgy gondolom, hogy ez alapvető állampolgári kötelesség.”

Luca egyik barátnőjével, Eszterrel érkezett a tüntetésre. Luca és Eszter szülei is tanárként dolgoznak, ők mégsem ezt a pályát választották. Luca nem az elkeseredettség vagy az oktatás helyzete miatt nem választotta ezt a pályát, egyszerűen nem ez volt az ő hivatása. Eszter azt mondta, hogy számára gyorsan kiderült, hogy tanárként itthon nagyon sokat kell dolgozni, nagyon kevés pénzért.

Eközben Zsuzsi, aki 24 éves és egy szegedi állami iskolában kezdett el dolgozni 3 hónapja, lapunknak arról beszélt, „sokan sztrájkolnak nálunk is, mindenki nagyon motivált és kitartó. Viszont őszintén azt érzem, hogy hülyének néznek minket. Mi sztrájkoljunk, ők meg a markukba röhögnek.” Szerinte most pályakezdő oktatónak lenni egyáltalán nem egyszerű. Az embernek nincs annyi tapasztalata, sakkozgatni kell azt is, hogy ki kit tud helyettesíteni. De elmondta: továbbra is ezt a pályát választaná.

A szülők után az ADOM és az EDF diákjai beszéltek, egyikük azt mondta, tanár szeretne lenni, és visszamenni az iskolájába „a katedra másik oldalára”, de úgy látja, nem fog tudni visszajönni, mert „ahogy most kinéz, az épület addigra össze fog omlani”. „Itt vagyok a kirúgott tanáraimért, a leendő tanáraimért, a saját tanáraimért, akik miatt tanár szeretnék lenni”, mondta. December 8-ra ülősztrájkot hirdettek a diákok.

Az ADOM Diákmozgalom szervezője arról beszélt, „a hittantanárom bére emelkedett, de miért fontosabbak ők, mint bármely más tanár?”. Az ADOM azt követelte, „becsüljétek meg a tanárainkat”, a tömeg skandálni kezdett. Utánuk az egyik, az Eötvös Gimnáziumból kirúgott tanár, Kapin Lilla szólalt fel, aki azt mondta, ő is jelezné Orbán Viktor számára, hogy felmentené pozíciója alól.

„Én azért harcoltam, hogy 35 év múlva emelt fővel, egy jobb oktatási rendszerben tudjak oktatni. Azért harcoltam, hogy tükörbe tudjak nézni”

 mondta. „Tőlem nem a hivatásomat vették el, hanem a teljes magyar jövőképemet”, tette hozzá. Felszólította a vidéki iskolákat is, hogy „álljanak mellénk és harcoljanak velünk.” Tanárkollégája, Solymoss Miklós megköszönte Pintérnek a közös emlékeket, például a hídfoglalást. Üzent Pintérnek arról is, milyen energiák érkeznek a diákokból, abból, ahogyan ülősztrájkolnak. „Miniszter úr, miniszterelnök úr, egy rossz hírem azért lenne Önök felé: Ezt a generációt elvesztették”, tette hozzá.

A Tanárok A Tanárokért nevében a Karinthy egyik pedagógusa arról beszélt, hat kollégáját távolították el a héten rendkívüli felmentéssel. „Akiknek az oktatás védelme lenne a feladatuk, ellenségképeket látnak a tanárokban”, mondta, majd hozzátette: a minisztérium azt üzeni feléjük,

„Mi megmondtuk, ha engedetlenkedsz, eltörlünk. Üzenem a minisztériumnak: ne radír legyél, hanem közszolga.”

Berta Beáta hozzátette, „bizonytalan mennyiségű tanárt még el lehet távolítani, ha hagyjuk”. „Nem hagyjuk”  ismételte újra a tömeg. „Bármikor megtörténhet az velünk, ami a kirúgott tanárokkal történt”, mondta. Berta azt is kiemelte, „nem csak budapesti iskolák vannak: csatlakoztak például Debrecenből, Szegedről, Sopronból, Piliscsabáról, Bajáról, Dorogról, Szekszárdról, kisebb településekről szintén”.

Pankotai Lili és Molnár Áron is a színpadra lépett egy közös felolvasással, Putyin-barátságról és a tanári bérekről is beszéltek. „Azt hiszed, el tudod foglalni az iskoláinkat?”  kérdezte Pankotai, majd Molnár Áron válaszolt: „Foglalod a kurva anyádat.” Március 15-ről és '56-ra felfűzve azt mondták: fájó, amikor a diákok kiállnak magukért és megkapják, hogy „kommunista libsik”.

Utánuk Orsós János beszélt arról, hogy a cigányságot leválasztották az edukációról a rendszerváltás óta, pedig az lenne a normális „hogy az én gyerekem és a te gyereked egymás mellé ül a padban, és ugyanazt tanulja”. A Tanítanék Mozgalom és Törley Katalin kitért a Belügyminisztérium sokak által kritizált kérdőívére is. „Azért tiltakozunk, mert az oktatás romokban hever, és ezért Önök a felelősök”, üzenték a kormánynak. A diákokat arra kérik fel, beszéljenek az eddig a mozgalomban részt nem vevő tanáraikkal, a tanárokat arra, keressék fel igazgatójukat, ha az nem engedi a sztrájkot. „Most is tömegoszlatásra készítik fel a rendőröket”  tették hozzá.

Végül a nyolc most, illetve az öt korábban kirúgott tanár is a színpadra lépett. „Veletek vagyunk!”  skandálta a tömeg nekik. „Folytassátok, folytassuk a harcot. Tartsatok ki!”, mondták az embereknek.

A tüntetésen az esemény meghirdetett programja alapján tanárok, diákok, pedagógusok és szakszervezetek, illetve szülők is részt vesznek. Mellettük felszólal többek között az ADOM Diákmozgalom, Pankotai Lili, Molnár Áron  noÁr, az Egységes Diákfront, több kirúgott, korábban a Kölcseyben dolgozó tanár, a Pedagógusok Szakszervezete és a Pedagógusok Demokratikus Szakszervezete is.

A rendezvénynek 7 órakor lett vége, a szervezők megköszönték a résztvevőknek, hogy eljöttek, arra kérték, folytassák. Az üzeneteinket megkaptátok, arra kérem a kollegákat, hogy folytassuk a sztrájkot, az embereket pedig arra, hogy szolidaritáljanak a tanárokkal  zárta a rendezvényt ezekkel a szavakkal Törley Katalin. Elhangzott a Mi vagyunk a Grund című szám, utána a tömeg elindult haza.

„Pintér Sándor belügyminiszter ámokfutását nem tűrhetjük tovább, a nevéhez köthető november végi elbocsátások kizárólag a kegyetlen megtorlásról szólnak. Pintér mellett azonban ideje felelősségre vonnunk a tankerületi vezetőket is, akik mindeddig tétlenül nézték mindezt”  állt korábban a Tanítanék közleményében az eseményről.



Budapesten az újabb demonstrációk azután kezdődtek, hogy szerda napközben a Belügyminisztérium közleményéből derült ki, hogy újabb nyolc tanárnak szűnik meg rendkívüli felmentéssel a közalkalmazotti jogviszonya december elsejétől, a polgári engedetlenségben való részvételük miatt.

Mint a Telex ekkor megtudta, az Eötvös József Gimnáziumból egy fiatal matematikabiológia szakos tanárt rúgtak ki, a Karinthy Frigyes Gimnázium elbocsátott hat pedagógusa között végzős osztály osztályfőnöke is van, a Vörösmarty Mihály Gimnáziumból egy angol szakos tanárt bocsátottak el. A kirúgások után beszéltünk a három érintett iskola egy-egy képviselőjével, itt írtunk részletesen róla.



Az eset után december 1-re már több mint ötszáz tanár kezdett polgári engedetlenségbe, több gimnáziumban ülősztrájkoltak a diákok. Korábban szeptember végén öt tanárt rúgtak ki a polgári engedetlenségben való részvétel miatt, ők mind a budapesti Kölcsey Ferenc Gimnáziumban tanítottak. Az ő elbocsátásuk soha nem látott szolidaritási hullámot indított el a pedagógustársadalomért.

