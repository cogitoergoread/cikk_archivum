---
authors:
- 
Iván-Nagy Szilvia
categories:
- Telex
title: "Rekordszámú beteg van kórházban és lélegeztetőgépen is, 274-en haltak meg"
date: "2021-03-30"
---

> https://telex.hu/koronavirus/2021/03/30/magyarorszag-jarvanyugyi-adatok-korhaz-fertozottek-1

  * Napi új fertőzöttek száma: 4609 (az előző napihoz képest -2654)
  * Napi új halálos áldozatok száma: 274 (az előző napihoz képest +85)
  * Kórházi ellátást igénylők száma: 12 553 (az előző napihoz képest +262)
  * Lélegeztetőgépre szorulók száma: 1529 (az előző napihoz képest +32)
  * Napi mintavételek száma: (az előző napihoz képest )
  * Első dózissal oltottak száma: kb. 2 000 000 (az előző napihoz képest  )
  * Ebből második dózissal is beoltottak száma:  (az előző napihoz képest  )

**A gyógyultak száma jelenleg 402 964 fő, de az aktív fertőzöttek száma is már 222 334 főre emelkedett.12 553 koronavírusos beteget ápolnak kórházban, közülük 1529-en vannak lélegeztetőgépen. A magyar lakosság átoltottsága elérte a 19,7%-ot szemben a 10,6%-os uniós átlaggal.**

A veszélyeztetettségük miatt továbbra is a regisztrált idősek oltása van elől a sorban. A kórházi oltópontokon Pfizerrel, a háziorvosoknál Sinopharmmal, AstraZenecával, és Modernával folytatódik az oltás. Ezen a héten elkezdődik a már korábban regisztrált óvodai és iskolai dolgozók kampányszerű oltása is. Kedden újabb szállítmányok érkeznek a Pfizer és a Szputnyik vakcinákból.

Mostanra Magyarországon már átlépte a húszezret a halálos áldozatok száma: januárban érte el a tízezret a koronavírussal is összefüggésbe hozható halálesetek száma. Az azóta eltelt bő két és fél hónap alatt ez a szám is megduplázódott.

Gulyás Gergely Miniszterelnökségért felelős miniszter múlt hét pénteken jelentette be, hogy húsvétra még nem nyitnak, az ahhoz szükséges bűvös szám a kormány szerint a 2,5 millió. A kormány szerint ha már legalább ennyien megkapták az első dózist, akkor kezdődhet meg a lazítás, melynek első elemeiről is beszámolt már a Gulyás. Az enyhítés a múlt hét pénteki bejelentés alapján valamivel húsvét után várható.

Müller Cecília országos tisztifőorvos az operatív törzs hétfői sajtótájékoztatóján elmondta, hogy „a brit vírusmutáns agresszív terjedésének vagyunk tanúi továbbra is”, továbbra is nagyon magasak a fertőzöttségi adatok, egy hét alatt 13 százalékkal nőtt meg a fertőzöttek száma.

Közben megkezdődött hétvégén a kismamák oltása a Semmelweis Egyetemen: az első, szombati napon többektől semmiféle igazolást nem kértek a szoptatásról vagy a várandósságról. Később Novák Katalin családokért felelős tárca nélküli miniszter a Facebookon közölte, hogy a hét közepén teszik elérhetővé a kismamák számára kijelölt kórházi oltópontok listáját. Az igazolások körül is még volt némi kavar a hétvégén, de hétfőn már kiadta az Országos Kórházi Főigazgatóság azt a dokumentumot, amit a védőnőnek ki kell töltenie a szoptatás tényéről.

A héten tervezik elkezdeni a pedagógusok, óvodai és bölcsődei dolgozók oltását, ehhez azt kérték az érintettektől, hogy hétfő éjfélig regisztráljanak. Az oltóbuszokat is munkába állították már, ezek elsőként kisebb településeken kezdték meg a vakcinációt.

Szlávik János, a Dél-pesti Centrumkórház infektológusa szerint most még semmiféleképpen nem szabad enyhíteni a korlátozásokon, a mostani számok mellett nagyon szigorúnak kell lenni, tette hozzá. Rusvai Miklós víruskutató vasárnap azt nyilatkozta, hogy a legutóbbi szennyvízadatok alapján a napokban tetőzhet a harmadik hullám.

Merkely Béla, a Semmelweis Egyetem rektora úgy látja, hogy a következő másfél hónapot kell kibírnunk, és akkor nagyon szép nyarunk lesz, újra egyesülhetnek a családok, felszabadultan tudunk pihenni. Nagyjából hasonló véleményen van Kásler Miklós, az Emmi minisztere is, aki a vasárnapi Bayer show-ban mondta azt: úgy gondolja, hogy „május végén, június elején Magyarországon, Európában a legeslegelsők között határozottan lehet a szigorításokon enyhíteni.”

A Magyar Orvosok Szakszervezetének alelnöke szerint most szigorítani kellene, illetve a meglévő szabályokat is sokkal fegyelmezettebben betartani.

A járvány magyarországi alakulását, és az oltási program állását bemutató grafikonjainkat itt találja.
