---
authors:
- Thüringer Barbara
categories:
- Telex
title: "252 ember halt meg egy nap alatt koronavírusban"
date: "2021-03-23"
---

> https://telex.hu/koronavirus/2021/03/23/koronavirus-jarvany-fertozes-halalozas-napi-adat

- Napi új fertőzöttek száma: 5481 (az előző napihoz képest  3565)
- Napi új halálos áldozatok száma: 252 (az előző napihoz képest + 63)
- Kórházi ellátást igénylők száma: 11 873 (az előző napihoz képest + 597)
- Lélegeztetőgépre szorulók száma: 1389 (az előző napihoz képest + 49)
- Első dózissal oltottak száma: 1 636 436 fő (az előző napihoz képest + 46835)
- Ebből második dózissal is beoltottak száma: 481 820 (az előző napihoz képest + 2431)

**Hétfőn megdőlt a rekord, soha nem kerültek ilyen sokan egy nap alatt kórházba, valamint lélegeztetőgépre a koronavírus-járvány magyarországi megjelenése óta. Kedden ez a rekord ismét megdőlt, de az egy nap alatt elhunytak száma sem volt még soha ilyen magas. Először napi 200 halott fölé hat nappal ezelőtt, március 18-án ért el a járvány harmadik hulláma, azóta csak két nap volt olyan, amikor ennél kevesebben vesztették életüket.**


A Központi Statisztikai Hivatal népességtudományi intézetének kutatója szerint, ha nem lett volna a koronavírus-járvány, akkor 13,7 ezerrel kevesebb ember halt volna meg 2020-ban Magyarországon. A járvány kezdete óta átlagosan havonta 14 százalékkal volt magasabb a halálozás, mint amire egy járvány nélküli évben lehetett volna számítani. A becsült értéket a korábbi évek (20102019) adatai alapján számították ki. Ez a 14 százalékos érték egyébként megegyezik az EUROSTAT statisztikai közlésében szereplő 22 uniós tagország átlagával. A többlethalálozásba beleértik azokat is, akik közvetlenül a koronavírus miatt hunytak el, ahogyan azokat is, akiknek közvetve, például egy járvány miatt elhalasztott műtét okozta a halálát.

A Magyar Orvosi Kamara a járványhelyzet súlyosbodására való tekintettel a honlapjukon közzétett drámai közleményben kérte a lakosságot a járványügyi intézkedések betartására. Azt írják, hogy „a vezényelhető egészségügyi dolgozók elfogytak, a kórházak önkénteseket keresnek”. A kórházak nagy része már Covid-osztály, az intenzív osztályok terhelése sokszoros, a műtők leálltak. A MOK szerint az oltási program jó ütemben halad, a járvány legyőzéséhez azonban szükséges az is, hogy a lakosság fegyelme ne lankadjon. A Kamara elsősorban azt kéri, hogy mindenki csak rendkívül indokolt esetben mozduljon ki otthonról.


Az elmúlt napokban az OGYÉI engedélyezte további két vakcina behozatalát, a CanSino és CoviShield vakcinát  mondta Müller Cecília az operatív törzs hétfői tájékoztatóján. A CoviShield lényegében az AstraZeneca megfelelője, indiai gyártásban, erről itt írtunk hosszabban. „A világ négy sarkát is felkutatjuk, hogy elegendő vakcina legyen az országban”  mondta Müller, ezért nem szabad gondolkodniuk azoknak, akiknek vakcinát ajánlanak. „Ha nincs védtelen személy, nincs, akit megbetegítsen a vírus. Ettől a mai napon még nagyon messze vagyunk”, de európai mértékben jól állunk, mondta.

Orbán Viktor a pénteki szokásos rádiós üzenetében azt mondta, hogy 2,5 millió beoltott ember után merülhet fel a nyitás gondolata. Az eredeti tervek szerint ezt a számot húsvétra, tehát két hét múlva kellene elérni. A beoltottak mostani száma mellett ezt úgy lehet elérni, ha addig minden nap legalább napi 70 ezer embert oltanak be.

A világon 123 635 513 ember fertőződött már meg a koronavírus-járványban, a halálos áldozatok száma 2 722 715, a gyógyultaké 70 108 094 a baltimore-i Johns Hopkins Egyetem közép-európai idő szerint kedd reggeli adatai szerint. A SARS-CoV-2 vírus okozta Covid-19 nevű betegség az Egyesült Államokat sújtja a leginkább, ahol 29 867 690 fertőzött volt eddig, és 542 888-en haltak meg. Brazíliában 12 047 526 fertőzöttről, 295 425 halálos áldozatról és 10 611 595 gyógyultról tudni. Indiában 11 646 081 fertőzöttet, 159 967 halálos áldozatot és 11 151 468 gyógyultat jegyeztek fel. Oroszországban 4 416 226-ra nőtt az igazolt fertőzöttek száma, a halálos áldozatoké 93 812-re, a gyógyultaké pedig 4 031 205-re emelkedett. Franciaországban 4 358 910 fertőzöttet és 92 776 halálos áldozatot regisztráltak.
