---
authors:
- Tóth Gergely
categories:
- Telex
title: "Mellár Tamás kilép „a pedofilvédelmezők vezetése alatt álló” református egyházból"
date: "2024-02-14"
---

> https://telex.hu/belfold/2024/02/14/mellar-tamas-kilep-reformatus-egyhaz-balog-zoltan-kegyelmi-botrany

Mellár Tamás, a Párbeszéd frakcióját erősítő közgazdász-politikus szerdán kiposztolta, hogy több évtizednyi tagság után úgy érzi, Balog Zoltán zsinati elnökségben való keddi megerősítése után „semmi keresnivalója” a „pedofil védelmezők vezetése alatt álló Magyar Református Egyház közösségében”, ezért felmondja egyházközségi tagságát.

Mellár indoklásában leírta, sajnálattal vette tudomásul, hogy Balog annak ellenére sem mondott le, hogy korábban beismerte, hogy hibázott, amikor támogatta K. Endre kegyelmi kérvényét és egyetértett azzal, hogy súlyos bűnei ellenére kegyelmet kapjon; ráadásul a történtek ellenére a Magyar Református Egyház Zsinati Hivatalának vezetősége bizalmat szavazott neki.

Több évtizedes egyházközségi tagságáról a 69 éves Mellár elmondása szerint „fájó szívvel” mond le. A református egyházzal kapcsolatos élményeire így emlékszik vissza:

Édesanyámtól kaptam az indíttatást, aki nagy türelemmel és kitartással plántálta belém a hitet. Rendszeresen jártam a templomba, még akkor is elmentem, amikor nem sok kedvem volt hozzá. De muszáj volt, mert én voltam a kántor édesapám segítője, mivel én kezeltem a templomi orgona fújtatószerkezetét. Felnőtt koromban több gyülekezetnél is presbiter lettem, majd Zengővárkonyban a gondnoki feladatokat is elláttam egy időben. A lehetőségeimhez mérten mindig próbáltam támogatni a helyi református egyházközséget.

Mellár azután kezdett elfordulni a református egyháztól, hogy az „egyre erőteljesebben kezdett politizálni, és kritika nélkül támogatni az Orbán-kormányok tevékenységét”, és átpolitizáltságukkal „a református közösségekre is negatív befolyást gyakoroltak, és gyakorolnak máig is”.

A politikus arra figyelmezteti a református egyház vezetőit, hogy bár „ameddig a NER-rendszer fennmarad, addig nem is fogják rajtuk számonkérni az elvtelen magatartásukat”,

De nem fogják megúszni a számonkérést, előbb-utóbb meg kell állniuk az Úr ítélőszéke előtt. Most még tart a kegyelmi időszak, még nem késő megbánni a bűneiket és az igazak oldalára állni.

Mellár Tamás közgazdászként 2010-ben még egyik alapítója, kutatási igazgatója volt a Századvég Gazdaságkutató Zrt.-nek, ahonnan állítása szerint azért jött el, mivel szerinte a kormányközeli tanácsadó cég egy „pénzmosoda”, ami nem végez érdemi munkát. A konzervatív közgazdász, aki 2006-ban Pécsen a Fidesz színeiben nyert el önkormányzati képviselői mandátumot, 2018-ban már a baloldali ellenzék egyéni jelöltjeként indult és győzött Baranya megye 1., pécsi választókerületében. Azonban közös ellenzéki jelöltként hiába tudott újrázni 2022-ben is, azóta sokszor kifejtette neheztelését az ellenzék soraiban ülő „megélhetési politikusok” miatt.
