---
authors:
- Rovó Attila
categories:
- Telex
title: "Ezek a kérdések motoszkálnak mindenki fejében a Szájer-ügyben"
date: "2020-12-03"
---

> https://telex.hu/kulfold/2020/12/02/szajer-jozsef-kerdesek-valaszok-gyorstalpalo-mit-nem-tudunk

**Egyelőre még sok a tisztázatlan kérdés Szájer József szombat hajnali ereszcsatornás akciója körül, vannak köztük súlyosabbak és súlytalanabbak, kikövetkeztethetők, és olyanok is, amikre soha nem fogunk tudni felelni. Összeszedtük a Gyorstalpalóban, hogy mik a homályos, vagy annak tűnő pontok a történetben, és hogy a mostani állapot szerint van-e rájuk logikusnak tűnő válasz.**

**Nem furcsa, hogy csak Szájer neve szivárgott ki a több mint 20 meghívott közül?**

Nem tudjuk, hogy a többiek mennyire ismert emberek. Annyit lehet most tudni, hogy két diplomata is volt köztük, egyikük észt. Ha senkinek a neve nem ismert, és a diplomaták is mondjuk csak másod-harmadvonalban dolgoznak egy konzulátuson, vagy valami brüsszeli nemzetközi intézményben, akkor ez így logikus. Főleg, hogy Szájer még menekülni is próbált a buliból, ráadásul egy ereszcsatornán, ráadásul kábítószerrel, szóval ennek így már sokszorosan van hírértéke, persze, hogy most csak rá figyel mindenki. Aztán lehet, hogy kerül elő majd még érdekes név.

**Egyáltalán semmit nem lehet tudni arról, hogy kik voltak még a buliban?**

A bulit rendező férfi névvel-arccal nyilatkozott, szóval ő már ismert, egyébként egy doktori képzésre járó fiatal közgazdász, de másról nincs hír.

A **szervező ismerte Szájert? A politikus sokszor járt ilyen bulikba?**

Nem ismerte, nem is hívta meg őt, Szájer valaki más vendégeként érkezett. A szervező azt mondta, ez általában úgy szokott lenni, hogy ő egy szűk körű csapatot meghív, és mindenki hozhat magával még ismerőst. A szervező évente többször rendez szexpartikat, ennél nagyobbakat is, de ezek szerint Szájer nem volt ezeken vendég. Ugyanakkor Szájer állítólag azt mondta a házigazdának, hogy ő is rendezett már ilyet.

**Akkor ki hívta Szájert?**

Ezt nem tudjuk, semmi erre utaló mondat nem hangzott el.

**Miért törtek rá a rendőrök egy sima házibulira? Szoktak ilyet Brüsszelben?**

Belgiumban az első hullám óta elég komolyan veszik a rendőrök a karantén szabályait, azt, hogy még magánterületen sem gyülekezhetnek emberek. Volt olyan például, hogy egy egyenruhás biciklisfutár megállt, hogy csekkolja a házszámokat, és abban a pillanatban megbüntették, hiszen nem dolgozik, hanem csak simán közterületen bringázik. Több tízezer büntetést osztottak ki a covid-szabályok megszegőinek.

**Szóval nem azért mentek be eleve, mert orgia volt? De miért nem várták meg, hogy felöltözzenek az emberek?**

Azért hívták ki őket a szomszédok, mert zaj volt, és felmerült a gyanú, hogy valakik megszegik a lakásban a karanténszabályokat. Innentől nem tudni, mi történt pontosan, a rendőrök bejutottak a lakásba, talán simán ajtót nyitottak nekik a résztvevők, mert azt hitték, újabb vendégek jönnek. Aztán a hírek szerint a rendőrök is meglepődtek a látványon, és azt kiáltották, hogy "Azt a mindenit, egy orgiára csaptunk le!"

**Szájer miért menekült, ha nem csinált semmit, csak olyan dolgot, ami miatt már több tízezren kaptak büntetést amúgy is?**

Ez az, amit csak ő tudhat. Nem életszerűtlen, hogy egy konzervatív párt magas rangú, nem comingoutolt politikusa elveszíti a fejét egy rendőrök által rajtaütött melegorgián, és megpróbál inkább lelépni. Ez még akkor is igaz lehet, ha valóban nem tudott a táskájában talált kábítószerről, mert azt mondjuk valaki beledobta a rendőrök érkeztekor. Ha viszont nem mond igazat, és övé volt a drog, akkor duplán érthető a menekülés.


**Milyen drog volt, és mennyi?**

A hatóságok hivatalosan semmit nem mondtak erről. Szájer nyilatkozata szerint ecstasy, és egy darab. Azt is ő mondta, hogy drogtesztet ajánlott fel saját magára, de ezt az állítást sem kommentálták a hatóságok. Ebben az ügyben is kerestük a belga ügyészséget, de azt mondták, nem mondanak többet az eddiginél.

**Hogy lehet, hogy Szájer az egész karrierjét, és a Fidesz imidzsét is kockáztatva elment egy ilyen buliba?**

Ez is egy olyan kérdés, amire csak ő tudja a választ. Nyilván úgy gondolta, soha nem kerül nyilvánosságra. De tegyük hozzá gyorsan, hogy nem az a baj, ha valaki közös megegyezésen alapuló orgiákra jár, az magánügy, hanem az, ha (karantén)szabályokat, (drog)törvényeket sért. Politikusként pedig még pluszban bejön az is, hogy máshogy élt, mint azt a pártja kommunikálta, hogy élni kellene.

**De nem furcsa ez az egész így együtt? Hogy pont most kapták el, az EU-s viták közepette? Oké, ne kerteljünk: egy külföldi titkosszolgálat csinálta az egészet, hogy gyengítse Orbánt?**

Az egészet az elejétől a végéig megcsinálni, azaz fals sztorit kreálni biztosan nem tudott egy titkosszolgálat, hiszen Szájer saját akaratából ment el a buliba a karanténszabályok idején. Az persze lehet, hogy volt közük a kavaráshoz, lehet, hogy nem véletlenül éppen most hívtak valakik rendőröket Szájerékre, nem véletlenül ment ki a sajtónak az infó - de ez pont az, amit soha nem fogunk megtudni. Ráadásul ez így logikusnak tűnhet ugyan, de valójában az ellenkezője, egy sima, béna lebukás, és egy jó rendőrségi kapcsolatokkal rendelkező, dolgát végző újság története is életszerűen hangzik.

**És mi van a magyar szolgálatokkal? Szájer családjával? Vagy épp a Fidesszel? Létezik, hogy semmiről nem tudtak?**

Akárki akármit pletykál, nem tudjuk, hogy Szájer József járt-e máskor is ilyen bulikba, és ha esetleg igen, mikortól, így nem lenne fair bármit mondani erről. De tény, hogy a magyar szolgálatoknak elvileg minden súlyos kockázatot, zsarolási potenciált fel kellene tárniuk, minden ellenoldali titkosszolgálati kavarásról illene tudniuk, és figyelmeztetni minden illetékest. Ha nem, akkor nem működnek tökéletesen. Főleg, hogy Szájer József felesége, Handó Tünde is magas rangú bíró volt hosszú ideig, most pedig alkotmánybíró.

Handónál és Szájernál is súlyos nemzetbiztonsági hiba, ha a politikus életmódja miatt zsarolhatóvá váltak.

Valószínűleg a történetben vastagon benne van az is, hogy aki esetleg magas szinteken tudott kockázatokról, az a politikai szálak és a magánéleti érzékenység miatt nem nagyon akarta azokat tudomásul venni, érdemben kezelni őket, ezzel párhuzamosan pedig sérthetetlennek hitt egy magas rangú fideszes politikust.

**Mi lesz most Szájerrel?**

Ez legalább biztosan kiderül belátható időn belül. A belga hatóságok kábítószer birtoklása miatt indítottak ellene eljárást, de azt akkor tudják lefolytatni, ha a politikus elveszíti mentességét. Szájernek egyfelől EP-képviselőként lehet mentessége, ami viszont tettenérésnél nem érvényes. De nagy valószínűséggel magyar diplomata útlevele is van, ami diplomatamentességet ad. Meglátjuk, ez utóbbit illetően mi lesz a jogi procedúrák vége. És azt is gyorsan látni fogjuk, hogy a politikai pályájával mi lesz, mennyire vonják háttérbe.
