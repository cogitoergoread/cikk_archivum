---
authors:
- Presinszky Judit
categories:
- Telex
title: "Kicsit enyhült a járvány felfutása, de még korai lenne hátradőlni "
date: "2020-11-26"
---
Több mint két hét telt el azóta, hogy november 9-én a kormány az eddigi
legkeményebb koronavírus-korlátozásokat vezette be Magyarországon. Életbe lépett az
éjszakai kijárási tilalom, betiltottak minden gyülekezést, nem lehet éttermekben enni,
nincs mozi és színház, focimeccseket sem lehet nézni, a középiskolák és egyetemek
átálltak online oktatásra.

A korlátozó intézkedésekkel a társadalmi érintkezések számának csökkentésétől a
szakemberek azt várták és várják, hogy kevesebb legyen az új fertőzött, és így
kevesebb beteg kerüljön kórházba. Merkely Béla a Semmelweis Egyetem rektora a
bevezetések után azt mondta: reményeik szerint ezekkel 60 százalékkal mérsékelik a
kontaktusokat, és ezzel lassítják a vírus terjedését. Mint korábban írtuk, a korlátozások
először két-három hét múlva hozhatnak valamiféle eredményt, úgyhogy megnéztük,
hogy állunk 16 nappal a szigorítások bevezetése után.

Előbb arra lehetett számítani, hogy a napi új fertőzések száma kezdhet el csökkenni,
mivel a tünetek általában 5-10-14 nap alatt fejlődnek ki a fertőzötteknél. A Telex
grafikonján láthatja, hogy néhány kiugrástól eltekintve stagnált vagy csökkent az új
fertőzöttek száma. (A grafikonon kiválaszthatja, hogy a teljes idősorra, a második hullám
alakulására, vagy az aktuális trendekre kíváncsi).

Müller Cecília országos tisztifőorvos egyelőre óvatos. A keddi operatív törzs
tájékoztatóján azt mondta, még mindig nem látni a járvány tetőzését. A szerdai
tájékoztatón viszont már arról beszélt, hogy a 47. héten 7 százalékkal kevesebb pozitív
személyt regisztráltak Magyarországon, mint egy héttel korábban.

![Új fertőzöttek napi számának alakulása 2020.11.26](../../graphics/telex-20201125-01.jpg  "Új fertőzöttek")

![Az összes aktív eset és a kórházban lévők arányának és számának változása (fő) 2020.11.26](../../graphics/telex-20201125-02.jpg "Aktív esetek")

![2020. április 17-július 31. között](../../graphics/telex-20201125-03.jpg "Áprilisi arány")


Az Átlátszó Koronamonitorján az is látható, hogy az aktív fertőzöttek száma ugyan nő, a
növekedési ütem azonban lassul. Ezt a mutatót úgy kapjuk meg, ha az elmúlt hét nap
átlagát elosztjuk az azt megelőző hét nap átlagával. Ameddig a hányados 1 felett van,
addig még növekedés tapasztalható. Ez a mutató jelenleg elég közel van az 1-hez.

![Aktív fertőzöttek növekedési faktora](../../graphics/telex-20201125-04.jpg "Növekedési faktor")

Az egészségügy teherbírása szempontjából fontos, hogy egy adott pillanatban a kórházban fekvők közül hányan vannak lélegeztetőgépen, és ez hogy alakult az elmúlt hetekben. Az elmúlt napokban a kórházban ápoltak számában is mutatkozott némi csökkenés, de a számok ismét emelkedtek. Erről Müller kedden azt mondta, "ezek a számok nehezen csökkennek, enyhén emelkedő tendenciát mutatnak, de talán már nem exponenciális mértékben”.

![Kórházban ápoltak és lélegeztetőgépen lévők számának alakulása 2020.11.26](../../graphics/telex-20201125-05.png "Kórházban ápoltak száma")

A halálozások számának csökkenése jóval későbbre várható, mivel a halálos kimenetel csak a tünetek megjelenése utáni hosszabb kórházi kezelés után, 4-5 hét múlva következik be. Ezek az adatok jelenleg stagnálnak vagy ugrálnak.

![Elhunytak napi számának alakulása 2020.11.26](../../graphics/telex-20201125-06.png "Elhunytak napi száma")

Az elmúlt időszakban ugyanakkor valamennyivel megnőtt a mintavételek száma, miután orvostanhallgatókat és egyetemi hallgatókat vont be az Országos Mentőszolgálat a tesztelésbe.

![Mintavételek napi számának alakulása 2020.11.26](../../graphics/telex-20201125-06.png "Mintavételek száma")

Szakértők szerint akkor lehet megbízható módon a tesztelések által kimutatott napi új esetszámra hagyatkozni, ha az elvégzett tesztek pozitivitási aránya nem haladja meg az 5 százalékot. Mozgóátlagban látszik némi javulás a tesztpozitivásban, de az 5 százaléknak november végén még most is négy-ötszörösénél járunk:

![Új esetek aránya az új mintavételekhez képest 2020.11.26](../../graphics/telex-20201125-07.png "Új esetek aránya")

A gyógyultak napi száma alapjáraton növekvő tendenciát mutat, de mégis eléggé hullámzik.

![Gyógyultak napi számának alakulása 2020.11.26](../../graphics/telex-20201125-08.png "Gyógyultak napi száma")



Az országos tisztifőorvos kedden azt is mondta, a kormány szerdán dönt a további szigorításról vagy enyhítésről. Kövér László, az Országgyűlés elnöke pedig azt mondta osztrák kollégájának egy videómegbeszélésen, hogy az ünnepekig nem tervez újabb szigorításokat a magyar kormány, ami inkább a már meghozott korlátozó intézkedések pontos betartását célozza meg az intézkedéseivel.
