---
authors:
- Nyilas Gergely
categories:
- Telex
title: "MÁV: A daru nem kisiklott, csak kerekei rövid időre leugrottak a sínről"
date: "2025-09-13"
---

> Belföld 2025. szeptember 13. – 15:44 frissítve
> https://telex.hu/belfold/2025/09/13/mav-a-daru-nem-kisiklott-csak-kerekei-rovid-idore-leugrottak-a-sinrol


Közleményben tette helyre a MÁV azokat a híradásokat, amelyek szerint a Magyarkútnál kisiklott vonat visszaemeléséhez a helyszínre érkező daru a munkálat közben kisiklott: „A daru siklásáról szó sincs: a jármű rendben megérkezett a helyszínre, majd a munka végeztével ugyanígy »saját lábán« távozott. A félreértést valószínűleg az okozta, hogy a daru első tengelyének kerekei a sérült Bz emelése közben rövid időre leugrottak a sínről, de ez nem okozott semmilyen fennakadást vagy veszélyhelyzetet, hiszen a jármű képes visszaemelni magát a pályára, ebben az esetben is ez történt. A daruval végzett mentés teljesen rendben zajlott.”

A MÁV válasza már csak azért is meglepő, mert, mint arra olvasónk felhívta a figyelmet, a MÁV forgalmi utasításának 11.7-es pontja pontosan azt írja:

„Kisiklottnak kell tekinteni az olyan járművet, a) amely a vágányról egy vagy több kerekével vagy tengelyével lelépett, b) amelynél egy vagy több kerék, vagy tengely a vágányról lelépett, később azonban ismét a vágányra került”.

A daru szombaton érkezett a helyszínre, ahol pénteken kisiklott a Vácról 7:38-kor Balassagyarmatra induló S750-es vonat. A szerelvényen körülbelül 20 fő utazott a személyzettel együtt. A baleset helyszínéről a MÁV két dolgozóját, egy 60 év körüli nőt és egy 50 év körüli férfit – egy pénztárost és egy jegyvizsgálót – könnyebb sérülésekkel szállítottak kórházba.

A sínekről rövid időre első tengelyének kerekeivel szombaton leugró daru nem okozott balesetet.

A MÁV Facebook-posztjában közölte, hogy a speciális darut a Keleti pályaudvaron zajló felújítási munkálatokról vezényelték át a magyarkúti baleset helyszínére, ahol a feladatát elvégezte és „minden komolyabb fennakadás nélkül, majd a dolga végeztével már tovább is állt onnan”.

A Magyarkútnál kisiklott S750-es szerelvény balesete nyomán az érintett 75-ös vonal felülvizsgálata folyamatban van. A MÁV információi szerint „a vonatforgalom csak ezt követően indulhat újra. A biztonság az első, ezt egyetlen más szempont sem előzheti meg. A vizsgálat és helyreállítás idején buszokkal szállítjuk tisztelt utasainkat.”

# A kisiklott vonat utasa: Stresszes voltam, szerencse, hogy nem borultunk fel

Péntek reggel kisiklott egy vonat Vác és Balassagyarmat között Magyarkúton, a kiindulópont utáni negyedik állomáson. Az incidens során ketten sérültek meg, mindketten a MÁV dolgozói, az utasoknak nem esett bajuk. Kora délután a vasúttársaság sajtótájékoztatót tartott a történtekről. Egy 65 év körüli nő elmesélte a Telexnek, hogyan élte meg a balesetet, úgy, hogy ő a legelső kocsiban ült.

A vonat Vácról öt kocsival és sok gyerekkel a fedélzeten indult el, a gyerekek néhány megálló után le is szálltak. A vonat továbbindult, olvasónk viszont furcsaságokra lett figyelmes útközben. Korábban évekig a környéken lakott, többször utazott már ezen a vonalon, de úgy érezte, sokat romlott a vonatsín állapota, amióta legutóbb erre járt. Először úgy tűnt, mintha bukdácsolna alatta a vonat, majd egyszer csak dőlni kezdett a szerelvény, mondta a Telexnek. Úgy írta le az élményt, hogy most már sejti, mit élhetnek át az utasok egy súlyosabb vonatbaleset közben, nagyon stresszesnek érezte magát.

A sín egy töltésen húzódik, az első kocsi teljesen letért a pályáról és a töltés lejtőjén állt meg az árokban. A Telexnek nyilatkozó utas megrémült, neki nem esett semmi baja, de szédülni kezdett. Megkérdezte a kalauzt, hogy mit tegyen, le merjen-e szállni. A jegyvizsgáló azt mondta, hogy óvatosan leszállhat. Az ajtó először nem akart mozdulni, végül a vasutasnak erővel sikerült kinyitnia. A nő óvatosan leszállt, egy már lent álló férfi is a segítségére sietett.

A nekünk nyilatkozó utas úgy tudja, egy várandós nő is utazott a harmadik kocsiban, neki sem esett baja. A két könnyebben megsérült MÁV-dolgozó közül az egyik leesett az ülésről, és a vonat padlóján gurulni kezdett, amikor a szerelvény letért a sínekről, mondta olvasónk. Egy helyi politikus is a helyszínre jött segíteni, kocsival továbbvitte a kismamát és másokat is.

Többeknek feltűnt a baleset után, hogy a kisiklás helyszínénél a vonatsínek alatt igen vizesnek tűnt a talaj. Ezt a nyilatkozó utas is megerősítette, de számára ez azért is volt meglepő, mert emlékei szerint 2008 körül végeztek javításokat a vonatsíneken ezen a részen. Úgy tudja, hogy a hegyoldal felől érkező víz moshatta ki a talajt a sínek alatt, amit a helyi lakosok már korábban is észleltek.

A vasutasok, akikkel a helyszínen beszélt, azt mondták neki, hogy az utasoknak szerencséjük volt, hogy ilyen sok kocsival közlekedett a vonat. Ha egy kisebb szerelvény siklott volna ki, az teljesen átfordulhatott volna, és nem maradt volna a pályán, így az utasok is sokkal súlyosabb sérüléseket szenvedhettek volna. Az utolsó kocsi is egy mozdony volt, annak a súlya segített megtartani a szerelvényt.

## A MÁV szerint semmi előjele nem volt a balesetnek

A vonatvezető semmi furcsát nem vett észre a baleset előtt, semmi előjelét nem látta annak, hogy baj lesz – derült ki a MÁV helyszínen tartott sajtótájékoztatóján. Mint Váczi Viktor, a vasúttársaság szóvivője közölte, péntek reggel 8 órakor a Vácról Balassagyarmatra tartó ötkocsis BZ-szerelvény első két kocsija kisiklott a magyarkúti állomás előtt.

A húsz utasból ketten sérültek meg könnyebben: a jegyvizsgáló és egy másik MÁV-os dolgozó. A helyszín vizsgálata, a műszaki mentés egész nap folyik. A három épen maradt kocsit a sajtótájékoztató előtt vontatták el a baleset helyszínéről, a fák közé szaladt első kocsit és a félig lebillent második kocsit éjszaka fogja leemelni az addig odaérő vasúti daru.

A kisiklás egy közúti átjárónál történt, aminek egyes talpfái zúzottkő ágyás helyett sárban úsztak. A kisiklás pontját jelző felfestések is egy ilyen sárgödörben úszó talpfánál kezdődtek. Kérdésünkre, hogy normális üzemnek tekinthető-e, hogy a talpfák a vízátfolyásoknál lényegében a sárban úsznak, Váczi Viktor konkrétan nem adott választ, azt közölte, hogy pontosan emiatt alakítottak ki kisebb elvezető árkokat a talpfáknál. Lapunk a helyszínen továbbsétált a vonalon, és szinte tíz méterenként találtunk elkorhadt talpfákat vagy hiányzó, elkorrodált, eltört sínrögzítő csavarokat.

A vonat engedélyezett sebessége ezen a szakaszon 50 km/óra. Mint az eddigi vizsgálatokból kiderült, a szerelvény 38 km/óra sebességgel érkezett az átjáróhoz. A MÁV tájékoztatásából kiderült, a balesetet szenvedett BZ-szerelvény 40 év körüli, a pályát pedig évente kétszer vizsgálják át, valamint folyamatos a gyalogos bejárása is. Váczi Viktor közölte, hogy a kieső szakaszon a MÁV megszervezte a pótlást, ami szombaton még biztos tartani fog, vagy akár még tovább is.
