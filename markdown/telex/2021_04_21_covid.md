---
authors:
- Iván-Nagy Szilvia
categories:
- Telex
title: "Megint nagyot zuhant a kórházban kezelt koronavírusos betegek száma, de 207-en haltak meg"
date: "2021-04-21"
---

> https://telex.hu/koronavirus/2021/04/21/jarvanyugyi-adatok-magyarorszag-korhaz-koronavirus

Napi új fertőzöttek száma: 2527 (az előző napihoz képest: +882)

  * Napi új halálos áldozatok száma: 207 (az előző napihoz képest: +8)
  * Kórházi ellátást igénylők száma: 8097 (az előző naphoz képest: -505)
  * Lélegeztetőgépre szorulók száma: 925 (az előző napihoz képest: -55)
  * Napi mintavételek száma: 22 435 (az előző napihoz képest: +9483)
  * Az első dózissal oltottak száma: 3 363 596 (az előző napihoz képest: +46 544)
  * Ebből a második dózissal is beoltottak száma: 1 425 124 (az előző napihoz képest: +24421)

**A koronavírusról tájékoztató honlap szerint a gyógyultak száma jelenleg 464 750, az aktív fertőzötteké pedig 266 823-ra csökkent. Azt is írják, hogy már a 4 millió 326 ezret is meghaladja a regisztráltak száma, és az eddig regisztráltak 70 százaléka már meg is kapta az oltást. Éjjel újabb 100 ezer adag, második oltásra alkalmazható Szputnyik szállítmány érkezett.**


A járványügyi adatok az operatív törzs szerint javuló tendenciát mutatnak, ezt támaszthatja alá, hogy keddre ezer alá esett a lélegeztetett koronavírusos betegek száma, márpedig ilyen utoljára egy hónappal ezelőtt, március közepén történt. Ismét mérséklődött a kórházban ápolt betegek száma is. Az ellenzék kedden gyertyákat gyújtott a több mint 25 ezer magyar elhunyt emlékére a Parlament előtt.

A háziorvosok kedden este több emailt is kaptak az elkövetkező két hét oltási programjáról: György István, az oltási munkacsoport vezetője arról tájékoztatta őket, hogy a következő hétvégén és a rákövetkező hét közepén nagyobb mennyiségű Sinopharm-vakcina érkezik majd Magyarországra, továbbá kérte, hogy az ezen a héten kiszállított Pfizer-, Moderna és AsraZeneva-vakcinákat oltsák el a háziorvosok.

Ennek a magyarázata az, hogy „a fentiekben leírtak alapján a jövő héten és az azt követő héten az oltási program szerint akkor kiszállításra kerülő vakcinák eloltása a kitűzött cél” annak érdekében, hogy minél többen megkaphassák az első oltást. Megírta azt is, hogy az ún. Tömeges Oltási Szakaszt 2021. április 26-tól április 30-ig, valamint 2021. május 3-tól május 5-ig tartják.

A Sinopharm-vakcinák eloltására már hétfőn is tettek lépéseket, akkor Sára Botond fővárosi kormánymegbízott körlevelében a háziorvosoknak pénzt ígért a beadott kínai oltásokért („az Ön által végzett oltások esetében, oltásonként díjazásban részesül”). Az operatív törzs később a 24.hu-nak cáfolta, hogy lenne Sinopharm-fejpénz, lapunk kérdésére azonban nem válaszoltak.


A héten várható, hogy eléri az oltottak száma a 3,5 milliót, amikor is kinyithatnak majd a vendéglátóegységek teraszai, a vállalkozásoknak teraszdíjat nem kell majd fizetniük, ugyanakkor úgy tűnik, a veszélyhelyzet akár őszig is megmaradhat.

Az Európai Gyógyszerügynökség kedden tette közzé állásfoglalását az egydózisú Janssen-vakcináról, miután felmerült, hogy esetleg összefüggés lehet a vakcina alkalmazása és néhány vérrögképződéses eset között. Azt közölték, hogy kivizsgálták az oltóanyagot, és arra jutottak: t csak rendkívül ritka esetben állhat fent kapcsolat az oltás és a nagyon ritka vérrögképződéses esetek között. Az EMA szerint az eddigi eredmények azt mutatják, hogy az oltóanyag előnyei felülmúlják a lehetséges mellékhatások kockázatait.
