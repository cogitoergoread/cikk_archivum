---
authors:
- Iván-Nagy Szilvia
categories:
- Telex 
title: "Orbán bejelentette a napi adatokat: 275-en haltak meg, tovább nőtt a lélegeztetett betegek száma"
date: "2021-03-26"
---

> https://telex.hu/koronavirus/2021/03/26/adatok-magyarorszag-korhaz-fertozottek-1

  * Napi új fertőzöttek száma: (az előző napihoz képest )
  * Napi új halálos áldozatok száma: 275 (az előző napihoz képest +3)
  * Elvégzett tesztek száma: (az előző napihoz képest )
  * Kórházi ellátást igénylők száma: 11 823 (az előző napihoz képest +63)
  * Lélegeztetőgépre szorulók száma: 1480 (az előző napihoz képest +13)
  * Első dózissal oltottak száma: (az előző napihoz képest )
  * Ebből második dózissal is beoltottak száma: (az előző napihoz képest )

**A fenti listában található adatokat a miniszterelnök jelentette be pénteken, a Kossuth rádióban, az új fertőzöttek számáról most sem beszélt. A további adatokat közzétesszük, amint a koronavírusról tájékoztató kormányzati honlapon is publikálták azokat.**

Előző napon tovább emelkedett a napi halálos áldozatok száma és a lélegeztetőgépre tett betegek száma is: 272-en haltak meg, és már 1467-en szorultak gépi lélegeztetésre. Azt Gulyás Gergely Miniszterelnökséget vezető miniszter csütörtöki kormányinfón elhangzott kijelentéséből tudni, hogy intenzív osztályon tegnap 1784-en voltak.

Orbán Viktor miniszterelnök pénteken a Kossuth rádióban beszélt arról is, hogy a brit vírusról azt érdemes tudni, hogy háromszor annyi embert tud megfertőzni, mint a korábbi. Ráadásul a fiatalokat is ledönti a lábukról, egyre több fiatal kerül kórházba.

# Legkorábban április 12-én vagy 19-én lehet nyitás

A miniszter azt mondta: világos, hogy az adatok jelenleg nem teszik lehetővé a nyitást, a helyzeten csak a megfelelő átoltottság segíthet, és ha az időseket beoltják, akkor radikálisan csökkenni fognak a járványügyi számok. Szerinte a nyitás legkorábbi időpontja április 12. vagy 19. lehet, addigra beoltják a pedagógusokat is, és szerinte jó esély van arra, hogy május végéig mindenki más is megkapja a vakcinát.

Elmondása szerint jó esély van arra, hogy április 4-ig beoltsák a 65 év felettieket, akik regisztráltak az oltásra. A nyitáshoz legalább 2,5 millió beoltott ember kell  ebben a cikkünkben meg is néztük, mekkora oltási átlagot kellene hozni ahhoz naponta, hogy ez sikerüljön.

Gulyás szerint nem igaz, hogy lakosságarányosan Magyarországon halnának meg a legtöbben a világon, csupán máshogy vezetik a listákat, sőt, az egészségügyben sincs személyi kapacitáshiány, és az sem igaz, hogy valaki ellátatlanul maradna. De azért az elméleti lehetőségét megadták a megfelelő jogszabályokkal annak, hogy akár háziorvosokat is be lehessen vonni a kórházi ellátásba, ha szükséges.

# Az ózdi kórház főigazgatója szerint olyan a Covid-helyzet náluk, mint az olaszoknál volt

Közben a Magyar Orvosi Kamara a helyzet súlyosságára hívja fel a figyelmet. Az ózdi kórház főigazgatója szerint náluk egyenesen olyan a Covid-helyzet, mint tavaly az olaszoknál volt. Az Almási Balogh Pál Kórház igazgatója azt mondta, a szakorvoshiány folyamatos problémát jelent náluk, többen nem írták alá az új egészségügyi szolgálati jogviszonyról szóló szerződést sem.

Bélteczki beszámolója alapján Ózdon 150 covidos beteget látnak el jelenleg, és 17-en vannak intenzív osztályon lélegeztetőgépen. Ennyi koronavírusos eset ellátásához már komoly átszervezésre volt szükség az osztályok között.

Müller Cecília országos tisztifőorvos az operatív törzs csütörtöki sajtótájékoztatóján azt mondta, hogy Magyarországon száz százalékban brit vírusvariáns kering, ez fertőzi meg az embereket. Hozzátette, vannak olyan mutánsformák, mint az afrikai, a brazil és a brit variánsok, melyek tulajdonságai megváltoztak, és emiatt sokkal fertőzőképesebbek.

A tisztifőorvos bejelentette, hogy csütörtök délután elindítják azt az online felületet, ahol azok, akik regisztráltak oltásra, de még nincsenek beoltva, lekérdezhetik, hogy milyen státuszban van a regisztrációjuk. Az oldal el is indult csütörtökön, a nagy terhelés azonban megviselte, később pedig többeknek is igen furcsa élményük volt vele: akadt, aki többszöri ellenőrzés esetén egyszer IGEN, máskor NEM választ kapott. Volt olyan, akinek elsőre jött az igen, másodjára a nem, de akadt olyan is, akivel fordítva történt ugyanez.
