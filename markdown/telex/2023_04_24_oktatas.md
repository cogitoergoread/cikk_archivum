---
authors:
- Zách Dániel
categories:
- Telex
title: "Nyílt levelet írtak a Fazekas és az Eötvös tanárai, a válság további mélyülésére figyelmeztetnek"
date: "2020-02-03"
---

> BELFÖLD 2023. április 24.  21:40
> https://telex.hu/belfold/2023/04/24/az-orszag-legjobb-gimnaziumanak-tanarai-a-pedagogusok-jogallasarol-szolo-torveny-tovabb-melyiti-a-valsagot


A kormány pedagógusok jogállásáról szóló törvénytervezete alkalmatlan a köznevelés válságának kezelésére, ellenkezőleg, tovább mélyíti azt  fogalmaznak abban a szerkesztőségünkhöz eljuttatott nyílt levélben, amelyben a Budapesti Fazekas Mihály Gyakorló Általános Iskola és Gimnázium 76 munkatársa tiltakozik a kormány terve ellen. A március 2-án ismertetett törvénytervezet egyebek mellett megszüntetné a tanárok közalkalmazotti jogviszonyát és teljesítményértékelési rendszert vezetne be.

Mint írják, az oktatás színvonala mindenki közös ügye, ezért sem a diákok, sem a szülök, sem a nagyszülők, sem a munkavállalók, illetve a munkaadók, vagy az oktatásban dolgozók számára nem lehet közömbös, hogy milyen a magyar közoktatás.

A levél aláírói szerint a tervezet súlyosan sérti a diákok minőségi oktatáshoz való jogát. Később úgy folytatják, hogy a modern iskola alapvető feltétele a szabad véleménynyilvánítási jog, amely a közoktatás minden szereplőjét megilleti, de a tervezet ellehetetleníti ennek gyakorlását, valamint csorbítja az iskolai közösségek autonómiáját és megfosztja a pedagógusokat alapvető munkavállalói jogaiktól. A Fazekas munkatársai levelükben szakmai érdekegyeztetést követelnek az oktatási rendszer korszerűsítéséről.



Szintén a státusztörvény ellen emelt szót a Facebookon közzétett levelében a budapesti Eötvös József Gimnázium ötvenöt tanára is, akik kiemelik, hogy a törvénytervezetről szóló szakmai párbeszédről a pedagógustársadalomhoz nem, vagy csak alig jutottak el információk, ami teljes bizonytalanságot és kiszolgáltatottság-érzést szült a szakmában.

Az Eötvös tanárai szerint a törvénytervezet a pedagógustársadalom végzetes megosztását, illetve a már így is súlyos tanárhiányt fokozhatja, egyúttal a pedagógusok elleni fellépésként értelmezhető. Emlékeztetnek, hogy több ezren jelezték pályaelhagyási szándékukat.

Hétfőn délután a státusztörvény ellen tiltakozott több ezer tanár és diák Budapesten, a Belügyminisztérium előtt, ahonnan a Telex élő tudósítását olvashatták. A tüntetők később a budai Várba vonultak, ahol az ellenzéki képviselők kordonbontatási kísérletéhez csatlakoztak. Az erről készült részletes beszámolónkat ide kattintva olvashatják. Az országos tiltakozási hullámhoz csatlakoztak a szegedi tanárok is, akik aláírásgyűjtésbe kezdenek.
