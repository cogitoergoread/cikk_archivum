---
authors:
- Iván-Nagy Szilvia
categories:
- Telex
title: "12 ezer felett a koronavírussal kórházban ápoltak száma, 189-en haltak meg"
date: "2021-03-29"
---

> https://telex.hu/koronavirus/2021/03/29/magyarorszag-jarvanyugyi-adatok-korhaz-fertozottek

  * Napi új fertőzöttek száma: 7263 (az előző napihoz képest -1819)
  * Napi új halálos áldozatok száma: 189 (az előző napihoz képest -31)
  * Kórházi ellátást igénylők száma: 12 291 (az előző napihoz képest +486)
  * Lélegeztetőgépre szorulók száma: 1497 (az előző napihoz képest -30)
  * Napi mintavételek száma: 42 479 (az előző napihoz képest +13 178)
  * Első dózissal oltottak száma: 1 920 347 (az előző napihoz képest +16 849)
  * Ebből második dózissal is beoltottak száma: 689 392 (az előző napihoz képest +3421)

**A gyógyultak száma jelenleg 399 961 fő, de az aktív fertőzöttek száma is már 221 002 főre emelkedett. 12 291 koronavírusos beteget ápolnak kórházban, közülük 1497-en vannak lélegeztetőgépen  írja a koronavírusról tájékoztató kormányzati honlap. Az elmúlt 24 órában regisztrált 189 halálos áldozattal átlépte a 20 ezret az elhunytak száma Magyarországon.**

A kórházi oltópontokon Pfizerrel, a háziorvosoknál Sinopharmmal, AstraZenecával és Modernával folytatódik az oltás. Munkába álltak a katonai oltóbuszok is, amelyeket elsőként Nógrád megyei kistelepüléseken használnak mobil oltópontként a regisztráltak oltására.

Előző nap 9082 új fertőzöttről számoltak be, és meghalt 220 beteg. Az aktív esetek száma 218 099, a halálesetek száma pedig 19 972 volt.


Magyarországon a harmadik hullám még nem tetőzött, illetve Rusvai Miklós víruskutató a legutóbbi szennyvízadatok alapján arra jutott, hogy „jelenleg a járvány csúcsán, vagy annak közelében járunk.” A Nemzeti Népegészségügyi Központ legutóbbi, erre vonatkozó tájékoztatása szerint a 11. heti adatok alapján a szennyvízben mért koronavírus-koncentráció növekedése megállt.

Az oltások tekintetében Magyarország az európai átlagot tekintve nagyon jól áll: a vasárnapi összesítés alapján itt adták be arányaiban eddig a legtöbb első dózist, ugyanakkor a második adagot nézve kicsit más a helyzet: ebben az összevetésben Málta vezet, a teljes lakosság 9,5 százaléka kapta meg már mindkét adagot. Őket Dánia követi 7,6 százalékkal, Magyarország a harmadik 6,6 százalékkal az Európai Betegségmegelőzési és Járványvédelmi Központ (ECDC) adatai szerint.

Hétvégén megkezdődött a kismamák soron kívüli oltása Magyarországon a Semmelweis Egyetem oltópontjain  ezt nem sokkal azután jelentették be, hogy az RTL Klub beszámolt arról: két kismama is meghalt koronavírusban, egyikük egy hétgyermekes anyuka volt. A vakcinációról szóló hír hatására a kismamák megrohamozták az oltópontokat, akkor még olyan nőket is beoltottak, akik sehogyan sem igazolták az állapotukat.


Aztán a Semmelweis Egyetem később közölte, hogy vasárnaptól a szoptatós nőket nem fogadják, csak a várandósokat oltják, és közülük is csak azokat, akik regisztráltak oltásra, van beutalójuk, plusz terhesgondozási kiskönyvük is. Később azt írták, hogy „a várandósok a háziorvosok vagy a nőgyógyászuk által kiállított ajánlással érkezhetnek az oltópontokra, míg a szoptató anyukák az egyetemen történt szülésről szóló, egy évnél nem régebbi zárójelentéssel. A szülés után egy évvel a védőnő igazolása szükséges a szoptatás tényéről.”

Novák Katalin, családokért felelős tárca nélküli miniszter a Facebookon ezután azt írta: minden megyében és a fővárosban is lesz kijelölt kórházi oltópont, ahol a regisztrációt követően a várandós előzetesen maga is kérhet majd időpontot az oltásra. Ezek listáját és elérhetőségét jövő hét közepén teszik közzé a koronavirus.gov.hu honlapon.

Gulyás Gergely Miniszterelnökségért felelős miniszter pénteken jelentette be, hogy húsvétra nem enyhítenek a szabályokon, csak majd akkor, ha elérték az oltásban a 2,5 milliós küszöböt  pontosabban, ha ennyi ember már legalább az első dózist megkapta. Ennek részletszabályai a szombat délutáni Magyar Közlönyben jelentek meg. A pedagógusok, óvodai, bölcsődei dolgozók oltását a héten tervezik megkezdeni.


Az oltáshoz kapcsolódik, hogy Thierry Breton, az uniós oltási stratégiáért felelős francia politikus vasárnap arról beszélt az RTL francia rádióban, hogy az uniós oltási igazolvány, az úgynevezett „zöld tanúsítvány” június 15-től lesz érvényes a tagállamokban. Az utazáshoz, nagyobb rendezvényeken való részvételhez , illetve nyilvános helyre való belépéshez használható igazolvány nem lesz kötelező, kiváltható lesz egy negatív teszttel is.
