---
authors:
- Mizsur András
categories:
- Telex
title: "Lemondott Novák Katalin"
date: "2024-02-10"
---

> https://telex.hu/belfold/2024/02/10/novak-katalin-koztarsasagi-elnok-lemondas-elnoki-kegyelem-bicskei-gyermekotthon-pedofilia

> https://telex.hu/belfold/2024/02/10/varga-judit-fidesz-parlamenti-kepviselo-ep-lista-lemondas

> https://telex.hu/belfold/2024/02/10/torok-gabor-novak-katalin-lemondas-elemzes-fidesz-orban-viktor-ellenzek

# Lemondott Novák Katalin

Lemondott Novák Katalin köztársasági elnök, aki 2022 óta töltötte be a posztot.

Az államfő azután jelentette be lemondását az M1 rendkívüli adásában szombat délután, hogy az elnöki kegyelem körül kialakult botrányra reagálva Orbán Viktor miniszterelnök alkotmánymódosítást kezdeményezett, amelynek értelmében nem kaphat elnöki kegyelmet, aki kiskorú ellen követ el bűncselekményt.

Novák Katalin azt mondta, hibázott, és bocsánatot kért azoktól, akiket megbántott.

„Hibáztam. A kegyelmi döntés és az indoklás hiánya alkalmas volt arra, hogy kételyeket ébresszen. Itt nincs és nem is lehet kétely. Soha nem adnék kegyelmet annak, aki gyermekeket bántalmaz. A gyermekek védelme közös felelősségünk. Bocsánatot kérek azoktól, akiket megbántottam, és minden olyan áldozattól, aki úgy érezhette, nem állok ki mellette. Államfőként ma utoljára szólok önökhöz, lemondok a köztársasági elnöki tisztségről” – mondta Novák Katalin.

„A döntés nem személyes okból volt nehéz. Azért volt nehéz, mert esküt tettem. Arra a kérdésre kellett most választ találnom, hogy eskümhöz híven képes lennék-e a köztársasági elnöki tisztséget továbbra is a magyar nemzet javára gyakorolni? Rendelkeznék-e azzal a mozgástérrel, amely ahhoz kell, hogy szuverén államfőként jól teljesítsem a feladatomat? Nem a válaszom mindkét kérdésre. Bocsánatot kérek azoktól, akik most úgy érzik, cserben hagyom őket. Akik most úgy érzik, hogy a gyűlölet legyőzte a szeretetet” – mondta az államfő.

Novák Katalin hozzátette: „A politika kemény, olykor kegyetlen világ. Vannak, akik azt gondolják, hogy nekünk, nőknek ezért nem is való. Ezzel nem értek egyet. Ne hagyjuk magunkat! Kellenek a nők a közéletbe is, mert hitem szerint akkor idővel méltányosabb, békésebb és bizonyára tartalmasabb lesz ez a világ. Hálás vagyok azért, hogy a magyar nemzetet szolgálhattam.”

Múlt pénteken került nyilvánosságra, hogy a tavalyi pápalátogatásra hivatkozva Novák kegyelemet adott K. Endrének, a bicskei gyermekotthon korábbi igazgatóhelyettesének, aki a bíróság szerint segített eltussolni az igazgató pedofilügyét. A döntés azért is váltott ki nagy felháborodást, mert ellentétes volt a Fidesz legfontosabb politikai üzeneteivel, a gyerekek és a családok védelmével. A botrány hatására több ismert közéleti személyiség is kilépett Novák tanácsadói testületéből.

A kegyelmi ügyben Varga Judit egykori igazságügyi miniszter felelőssége is felmerült, mert bár Novák döntött a kegyelemről, a kérelmet még miniszerként Varga terjesztette fel, és az érvényességéhez az ő ellenjegyzése is kellett. Nehéz elképzelni, hogy az exminiszter Orbán Viktor tudta és jóváhagyása nélkül döntött volna egy ilyen kérdésben.

Novák Katalin és a kormánysajtó egy ideig azzal hárította a kritikákat, hogy nem egy pedofilnak kegyelmeztek meg, bár ezt senki nem is állította. Ugyanakkor a köztársasági elnök a mai napig nem adott nyilvános magyarázatot a K. Endrének adott kegyelemre. Egy sajtótájékoztatón annyival intézte el a kérdést, hogy minden ilyen döntés megosztó.„Undorodom a pedofíliától, az egyik leggusztustalanabb, legsúlyosabb bűncselekménynek tartom. Az én elnökségem alatt nem volt, és nem is lesz kegyelem a pedofiloknak, ez így volt ebben az esetben is” – jelentette ki az eseményen.

Nem ez volt az első eset, amikor Novák Katalin úgy adott valakinek kegyelmet, hogy az komoly felháborodást váltott ki: ugyanúgy botrány lett abból, amikor a terrorizmusért jogerősen fegyházbüntetésre ítélt Budaházy Györgyöt engedték szabadon.

Az ellenzéki pártok napok óta együttes erővel követelték Novák Katalin lemondását. A DK és az MSZP megfosztási eljárást is indított a köztársasági elnök ellen, a Momentum pedig tüntetést szervezett a Sándor-palotánál. Ezzel párhuzamosan az LMP és a Párbeszéd-Zöldek törvénymódosítást adott be, hogy a kegyelmi döntések indoklását a jövőben kötelezően nyilvánosságra kelljen hozni.

A kormányból egyedül Orbán Balázs, a miniszterelnök politikai igazgatója szólalt meg, aki azt mondta a kihelyezett kormányülés helyszínén, hogy tiszteletben tartják Novák döntését. A kézivezérelt kormánysajtó egyszerűen elhallgatta az egész botrányt, miközben a megafonos propagandagépezet egy emberként kezdte el harsogni, hogy a baloldal pedofil. A politikai ellenfeleit előszeretettel pedofíliával vádoló Fidesz részéről Kocsis Máté frakcióvezető először a baloldal ekézésével reagált az ügyre. Egy héttel a botrány kitörése és egy nappal Orbán megszólalása után aztán már úgy nyilatkozott, hogy a rengeteg bírálatnak van alapja, és ennek a helyzetnek nem lett volna szabad előállnia.

Péntek este tüntetést tartottak a Sándor-palota előtt, ellenzéki politikusok és civil résztvevők követelték Novák lemondását. Szombat reggel a kormánypárti Magyar Nemzetben Bayer Zsolt fideszes publicista is üzent Novák Katalinnak, mint írta, „a köztársasági elnök nem hallgathat tovább.”

## Akiben Orbán Viktor meglátta az erőt és a kurázsit

Novák Katalint 2022. március 10-én választotta meg kormányfőnek a fideszes többségű parlament. Ő volt az első női köztársasági elnök Magyarország történelmében, és 44 évesen egyben a legfiatalabb is. A 2012-es plágiumbotrányba belebukó Schmitt Pál után Novák a második köztársasági elnök, aki a Fidesz 2010 óta tartó kormányzása alatt lemondott. A magyar történelemben is Novák a második államfő, aki lemondott.

A kétdiplomás, négy nyelven beszélő jogász-közgazdász végzettségű Novák 2014-től lett a kormány vezető családpolitikusa. Politikai pályafutása alatt sikeresen építette a sportos-házias anyuka imázsát, sokak szemében ő volt az emberarcú fideszes. Idővel Orbán Viktor is felfigyelt rá, egy alkalommal azt mondta róla, hogy megvan benne az erő és a kurázsi.

Az akkoriban államtitkári beosztásban dolgozó Novák 2017-ben lett a Fidesz alelnöke. Gulyás Gergely akkori Fidesz-frakcióvezető a családpolitikában mutatott teljesítményével és nyelvtudásával indokolta a döntést. 2020-tól tárca nélküli miniszterként népszerűsítette a kormány családpolitikáját. Posztjáról azután mondott le, hogy 2021-ben hivatalossá vált államfői jelölése.

Bár Novák többször felszólalt egyes fideszes politikusok nőellenes kijelentéseivel szemben, a Fidesz iránti elkötelezettsége egy pillanatig nem volt kétséges: a párt 29. tisztújító kongresszusán úgy mondott beszédet, hogy közben egy OV22 feliratú fülbevalót viselt. Igaz, neki is voltak karcos megszólalásai, mint például amikor a koronavírus-járvánnyal indokolta, miért kell az Alaptörvénybe írni, hogy „az anya nő, az apa férfi”, vagy amikor arról beszélt, hogy a nőknek nem kell a férfiakkal versenyezniük.

# Lemond Varga Judit a képviselői mandátumáról, nem lesz a Fidesz EP-listavezetője sem 

„Visszavonulok a közélettől, lemondok országgyűlési képviselői mandátumomról és az EP-lista vezetéséről is” – jelentette be Facebook-oldalán Varga Judit alig pár perccel azután, hogy Novák Katalin lemondott a köztársasági elnöki posztról.

A rendszerváltás óta az elnök egyéni kegyelmi döntésének érvényességéhez az igazságügyi miniszter ellenjegyzése szükséges. „Én folytattam azt a több mint 25 éves gyakorlatot, miszerint az igazságügyi miniszter tudomásul veszi az elnök kegyelmi döntését” – fogalmazott bejegyzésében Varga.

„Az elnök döntésének ellenjegyzéséért a politikai felelősséget vállalom”.

A volt igazságügyi miniszter a Facebook-posztban megköszönte mindenki munkáját, akivel az elmúlt években egy csapatban dolgozott. „Magyarország a továbbiakban is számíthat rám nemzeti érdekeink és értékeink védelmében”.

Kocsis Máté, a Fidesz frakcióvezetője úgy reagált: Novák Katalin és Varga Judit felelősségteljes döntést hozott, a lemondásuk „annak bizonyítéka, hogy a jobboldalon a hibáknak is van következménye, a baloldalon a bűnöknek sincs”.

Az egész országot felháborította, amikor kiderült, hogy a bicskei gyermekotthon pedofil igazgatóját fedező K. Endre elnöki kegyelemben részesült. Bár a kegyelmet Novák Katalin adta államfőként, legalább ugyanakkora szerepe van az ügyben Varga Juditnak, a Fidesz országgyűlési képviselőjének. Igazságügyi miniszterként ő terjesztette fel K. Endre kegyelmi kérelmét a köztársasági elnöknek, majd a végén ő írta alá tavaly áprilisban.

Varga 2023 júliusában mondott le a miniszteri posztról, ám a Fideszben fontos szerepet szántak neki:

a tervek szerint ő lett volna a Fidesz-KDNP listavezetője a júniusi európai parlamenti választáson.

Az ellenzék a hét eleje óta követeli, hogy a Fidesz ne jelölje az EP-választáson a volt igazságügyi minisztert. Tóth Bertalan, az MSZP frakcióvezetője méltatlannak nevezte, hogy Varga képviselné Magyarországot az Európai Parlamentben, míg a DK-s Vadai Ágnes egészen odáig ment, hogy „pedofilsimogatónak” nevezte a volt igazságügyi minisztert, akit szerinte a Fidesz megpróbál Brüsszelbe kimenekíteni.

Az elmúlt napokban többször is kerestük Varga Juditot. Azt kérdeztük, a felterjesztésében K. Endre kegyelmét javasolta-e Novák Katalinnak, valamint hogy milyen érvekkel írta alá a döntést. Arra is kíváncsiak voltunk, hogy vállalja-e a politikai felelősséget az ügyben, és lemondana-e arról, hogy esetlegesen a Fidesz-KDNP listavezetője legyen az EP-választáson. Egyik levelünkre sem kaptunk választ, ahogy lemondásáig a nyilvánosságban sem kommentálta az ügyet.

Varga Judit négy éves miniszteri ideje alatt K. Endre ügye már a harmadik nagyobb botrány, amiben felmerült a neve a Pegasus- és a Schadl–Völner-ügy után. Erről részletesebben itt írtunk.

# Török Gábor Novák lemondásáról: Profi kármentést láttunk, mint amikor egy rákos szövetet kivágnak

„Profi kármentést láttunk. Olyat, mint amikor egy rákos szövetet a megfelelő következetességgel és kíméletlenséggel kivágnak. A hatalomgyárban jól érzékelték az elmúlt napokban, hogy a Novák Katalin által adott kegyelem egy valóban életveszélyes ügy, aminek a lehető leggyorsabb megoldása ez a fajta sebészi kimetszés vagy amputáció” – értékelte Novák Katalin lemondását Török Gábor elemző a Telexnek. Abban nem lehetünk egészen biztosak, hogy ez az összes ezzel kapcsolatos problémát megoldja, fűzte hozzá Török, de szerinte politikai értelemben, a haszonelvűség szempontjából a lehető legjobb és leggyorsabb döntést hozták meg.

A kegyelmi ügy Orbán Viktor megfogalmazása szerint is a Fidesz politikájának szíve közepét találta el. A gyermekek védelme az egyik legfontosabb ügye a kormánypártnak.

Ráadásul itt nem egy elvont témáról van szó, hanem olyanról, ami a vacsoraasztaloknál is téma, azaz szinte mindenkit foglalkoztat, könnyen átlátható és morálisan csak egy oldala van, magyarázta Török Gábor.

Ez tehát egyáltalán nem megosztó ügy, ahogy Novák Katalin mondta a kegyelmi ügyekről. Az pedig egy politikai párt számára mindig életveszélyt jelent, ha egy ilyen ügyben a rossz oldalra kerül.

A Fidesz megmérte a lehetséges következményeket és Orbán Viktor megszólalása után egyértelmű volt, mi fog történni, mondta Török, aki maga írta meg pénteken, hogy Novák Katalin politikai karrierjének vége van.

Az most sem derült ki, hogy ebben az ügyben pontosan mi is történt, de profi kármentést láthattunk – értékelte Török lapunknak a helyzetet:

„Politikailag most az a fontos, hogy a közvélemény kapott egy olyan jelentős áldozatot, ami nagyjából rendezi az ügyet”.

Az elemző úgy látja: ahhoz képest, amilyen impotens állapotban volt az ellenzék hosszú ideje, meglepően adekvát módon reagált a botrányra és ki tudta használni annak előnyeit. „Jött a magas labda, és most nem ütöttek mellé. Ebben viszont nem volt nehéz dolguk, sőt fogalmazhatnánk úgy is: a Fidesznek most azért volt nehéz dolga, mert az ellenzéknek nem volt nehéz dolga ebben a ügyben”.

Bármennyire is sikerült rendezni egy hét alatt a kegyelmi botrány ügyét, a politikai elemző szerint azért felmerülnek kínzó kérdések a kormánypárt számára. Például az, hogy

2010 óta a Fidesz három köztársasági elnöke közül kettőnek idő előtt kellett lemondania.

Most kinyílik a játéktér. Ugyan az ellenzéknek a parlamenti többség hiányában nincs esélye új államfőről dönteni, de ha tudnak olyan közös, konszenzusos, és a nagyközönség számára is elfogadható ellenjelöltet állítani, aki képes megjeleníteni a nemzet egységét, akkor jelentősen megnehezíthetik a Fidesz helyzetét abban a tekintetben, hogy bárkiből államfőt csinálhassanak.
