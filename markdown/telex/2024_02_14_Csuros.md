---
authors:
- Aradi Hanga Zsófia
categories:
- Telex
title: "Egy református lelkész a gyermekbántalmazások áldozatainak adja a fizetéskiegészítését, amíg Balog Zoltán az egyház vezetője"
date: "2024-02-14"
---

> https://telex.hu/belfold/2024/02/14/reformatus-lelkesz-lelkipasztori-fizetes-kiegeszites-felajanlas-gyermekbantalmazas-aldozatainak

„Isten előtti bűnbánattal és az áldozatok iránti együttérző szeretettel ajánlom fel a Magyarországi Református Egyház Dunamelléki Egyházkerülete által számomra folyósított lelkipásztori fizetéskiegészítést a gyermekbántalmazások elszenvedői javára”  jelentette be szerda reggel Csűrös András református lelkipásztor, a Gyömrői Református Gyülekezet vezető lelkésze a közösségi oldalán.

Csűrös azt írta, „a hivatalban lévő egyházkerületi vezetés mandátumának ideje alatt” minden hónapban eljuttatja adományát az érintettek részére. A Magyarországi Református Egyház Dunamelléki Egyházkerületét Balog Zoltán református püspök vezeti, aki kedden bejelentette, nem mond le tisztségéről a kegyelmi ügyben játszott szerepe miatt.

A Gulyáságyú Média beszámolója szerint a református egyházban elsősorban az egyes gyülekezetek felelőssége, hogy eltartsák lelkipásztoraikat, de az egyházkerületük is biztosít számukra fizetéskiegészítést  ezt ajánlotta fel az áldozatok számára Csűrös.

A kezdeményezéséhez már egy másik református lelkész, Tar Zoltán, is csatlakozott, egyben biztatta a kollégáit, hogy tegyenek hasonlóképpen.

Balog Zoltán felelőssége azért merült fel a Novák Katalin lemondását hozó botrányban, mert a Direkt36-nak és a Telexnek több egymástól független kormányzati, illetve az államfői hivatalhoz közel álló forrás azt állította az elmúlt napokban, hogy a kegyelmi ügyben fontos szerepet játszott Novák tanácsadójaként és régi mentoraként Balog. Információk szerint Balog biztatta a köztársasági elnököt, hogy adjon kegyelmet K. Endrének.

Amikor a botrány kitört és mind Novák munkatársai, mind Orbán Viktor csapata magyarázatot kért Balogtól, akkor ő azzal védekezett, hogy ez nem az ő személyes döntése volt, hanem a református egyház vezetésében többen szerették volna elérni, hogy a családilag jó református kapcsolatokkal rendelkező K. Endre kegyelmet kapjon. Hétfőn már kormányzati politikusok is jelezték a Magyarországi Református Egyház felé: szeretnék, ha Balog Zoltán is „levonná a megfelelő következtetést”, sőt a hírek szerint Orbán Viktor is felelősnek tartotta Balogot.

Balog végül kedden, a Magyar Református Egyház Zsinati Hivatalában tartott szimpátiaszavazás után bejelentette, nem mond le. Balog az erről szóló videóban azt mondta, a kegyelmi kérvényt nem ő nyújtotta be, de a köztársasági elnök tanácsadójaként „az előzetes vélemények és más információk alapján” egyetértett vele. „Tévedtem és hibáztam”  ismerte el, és elnézést kért.

Balog Zoltán 2018-ban, hat év miniszterség után nem vállalt újabb szerepet Orbán Viktor harmadik kormányában. Akkor úgy tűnt, otthagyja a politikai pályát, és teljesen az egyháznak szenteli magát. 2021 januárjában református püspök lett, majd pedig a zsinat lelkészi elnöke, azaz lényegében a református egyház hazai vezetője. Balog azonban püspökként is fenntartotta és maximálisan ki is használta kormányzati, politikai kapcsolatait. Politikai és egyházi pályafutásáról ebben a cikkben írtunk bővebben.
