---
authors: 
- Esterházy Péter
categories: 
- ÉS
title: "EP:Esti Kornél kalandja a német nyelvvel"
date: "2005-01-30"
---
> Esterházy Péter: Esti Kornél kalandja a német nyelvvel - ÉS, 49. évfolyam, 43. szám ; 2005-01-30

- vázlat -

Esti Kornél (Kosztolányi Dezső \[1885-1936\] regényhőse – a szerkesztő megjegyzése) persze tudta, mikor öregedett meg. Hogy mikor lett öreg. Tegnap, kedd reggel, negyed tízkor. Persze mi az, hogy öreg. Öreg az, így Esti, amikor az ember azt mondja magáról, öreg. Esti szavakkal vette magát körül, sőt, úgy látta, a világ szavakból áll. Hát erre azért volna mit mondanom. Például éppen az öregséggel kapcsolatban, a halál. A halál nem pusztán egy szó. Tessék kipróbálni. Vagy a vécében a büdös. Mindegy, hagyjuk, hátha félreértettem valamit.

Ez a kedd, ki tudja, miért, úgy viselkedett, mint egy vasárnap, egy régi fajta, kedélyes, nyugalmas, lassú, lusta vasárnap, Esti heverészve olvasott; váratlanul Graham Greene-novellákat, pedig nem szerette Greene cinizmusát, de mikor olvasáskor odáig ért, hogy ez eszébe jusson, akkor a novellának is eszébe jutott ez, ami így mint erő mutatkozott, a novella erejének.

Jól tudott fekve olvasni, olykor egészen hanyatt, két keze, benne a könyvvel fölfelé nyújtózkodott az ég felé, igaz, közben még a plafon, de szívesen olvasott oldalt könyökölve, szimmetrikusan jobbra vagy balra (két évet leszámítva, amikor nőtt valami pupli a bal könyökén, valami ízületi micsoda, Esti sokat tapogatta, mert olyan furcsa volt az állaga, se izom, se hús, se zsír, olyan izé – lehetett rá könyökölni, mert nem fájt, de aztán úgy egy tíz perc múltán egyik pillanatról a másikra forró zsibbadás jelentkezett, s kiment a könyökből az erő, szabályosan beomlott, úgyhogy Esti nemritkán arccal mintegy belezuhant a könyvébe), és ha aludni nem is, olvasni hason is szokott. (Ilyenkor nőnek képzelte magát, miért, rejtély.)

Negyed tíz előtt pozíciót váltott. Ha mindent tudnék, tudnám, hogy jobbról balra. És ekkor, számára is váratlanul, hatalmas, mégis halk, nyöszörgéshez közeli, sóhajtástól nem távoli nyögés szakadt ki belőle. Mint az ólom, olyan nehéznek érezte mindenét. És elborította valami konkrét fájdalom nélküli fájdalom. A fájdalom szava öntötte el. Mintha puffadt volna. Mintha a saját megromlott húsával volna teletömve. Megpihenni hasra feküdt; a feje, mintha iszapba, belefúródott a párnába. Mint akinek lejárt a szavatossága. Ekkor lett fél tíz.

Öreg. Vagyok. Ezt a nyögés részeként hangosan mondta. A levegő sipítozva jött belőle, mint egy jól szinkronizált öregasszonyból. És azonnal még ezt is gondolta: Mostantól kizárólag kis gonosz novellákat kívánok írni. Ez a gondolat jóleső érzéssel töltötte el. Fölugrott, ijedten észlelte, milyen fiatalosan, bement a szobájába, az íróasztalához (az ágy absztrakt és érzéki teréből az asztal absztrakt és etc. terébe), és föllapozta az ötletfüzetét. Novellaötletek, ezek zölddel voltak; pirossal kihúzva, ha megírta, feketével, ha befuccsolt. Vagy elfelejtette, hogy mit is akart. Legutoljára ezt húzta ki feketével: „óvatos közelítés, a döntés hiánya, pacal, szarvasgombafajták, grappafajták, egy német szó: möge, az én harmadik személyben beszél magáról, lásd Jandl!, megduzzadó virágszirmok”. Mi lehet ez? Teljes sötétség, bár nem ezért használja a feketét.

Találkozásom a német nyelvvel, ez a zöld cím állt utolsó bejegyzésként. És ceruzával láthatóan kapkodva írva, jegyzetek: l. Onkel, Onkel, bitte Uhr. Kedves unokaöcsém. Ha két hét múlva, haladván nénéddel a német nyelv elsajátításának, megengedem finnugor szempontból rögös útján, legalább tíz, lehet legyen akár a legrövidebb is, tíz német mondatban megindoklod, mért érzed szükségét, megkapod. Was? Nem was, sohasem was, hanem wie bitte. (Lanco volt, lett az óra neve.) 2. Schweiß, nem Blut. 3. Lacht wie ein Holzhund, ezt senki nem értette. Én meg, hogy mit lehet nem érteni. 4. A német tanárnő lila haja. 5. Rübenzuzler. Rüamzuzla. 6. Wenn die Soldaten durch die Stadt marschieren etc. És a vége valahogy így: drübere druntere aber auch juhe (?). 7. A gót betűk! És: éljen a scharfes ß! 8. Polter! Polter! (Fix und Foxi füzet lapozgatása a hatvanas évek legelején, szigorú, bécsi nagynéni gyanakodva kérdi, mit csinálok, vagyis mivel töltöm az időm, németül tanulok. Helyes, mondja, és belepillant a füzetbe, a dupla oldalon egyetlen szó látható, kövek gurulnak az egyik rajzon, s ott a fölirat, gondolom, a kőomlás hangját jelezve: Polter! Polter! Értem, mondja a hercegnő hidegen, és elhagyja a szobát. Hirtelen megértettem, hogyan keletkeznek a forradalmak.) 9. „És a németek mindenre nutellát kentek! Tiszta Hitler-Jugend!” „Nem is németek, osztrákok.” „Az mindegy.” „Nem mindegy.” 10. Lengyelországban vagy németül, vagy oroszul tudott beszélni. Egyik rosszabb, mint a másik. Próbálkozás hangsúlyosan rontott némettel. Most persze kényelmes magyarnak lenni, mi?! 11. Akié a nyelv, azé a hatalom. „Mért magyarul szóltál hozzájuk?” „Ők hosszú német mondatokat mondtak nekem. És én hosszú magyar mondatokat mondtam nekik.” „De így nem értették egymást.” „Nem.”

Esti a magyaron kívül legszívesebben portugálul beszélt, „a virágok nyelvén”. De a legtöbb hasznát a németnek vette. A németen keresztül érintkezett a világ nem magyar részével (a maradékkal – jut eszembe: Zehlendorf grüßt den Rest der Welt), és ezért hálát érzett a német nyelv iránt. Maradt köztük kis feszültség, idegenség – de hát a kapcsolatok már csak ilyenek. Mindazonáltal Esti olykor gőgösen azt gondolta: Ha tudnék németül, nagyon tudnék németül.

Nem tudása két erős, termetes oszlopon nyugodott. A stílusérzék hiánya az egyik, ahogy Esti fogalmazni szerette: nem ismeri, nem tudja, nem érzi a mondatok helyét, hogy hol is van egy mondat, egy mondata Grimmelshausen és Handke közt. Magyarul tudja, szinte mást se tud. A német szavakhoz való viszonya túlzottan gyakorlatias, nincs benne szenvedély, nedvesség. Német szóra nem tud sírva fakadni, nem tud elpirulni, nem alázzák meg őt, nem tud velük birkózni. Vele a német szavak nem ellenkeznek: teszik a dolgukat, ha teszik a dolgukat. Úgy választja meg a dolgot, hogy tegyék.

A másik (a kellemetlenebb, mert annak, épp a probléma lényegéből következően, nem érzi a határait): a német és a magyar szavak eltérő viszonya a fogalmakhoz, a fogalmisághoz. Az absztraktnak és a konkrétnak az eltérő szerepe. Nehezen méri (fogja) föl, hogy végül is mi a kézzelfogható következménye annak, hogy nem létezik magyar filozófiai nyelv. Nemcsak szavak hiányoznak, szakkifejezések, hanem ebből következően hiányzik a nyelven elvégzett munka. Ebből következően pedig más mozgások, reflexek alakulnak ki. Más lehetőségek is. Egyáltalán az a tény, hogy a magyar relatíve új nyelv, mondjuk a franciához, angolhoz, némethez képest, nagyobb játékteret enged (játék és munka közt most nem téve különbséget), az ember szabadabban rúghatja föl a nem erős szabályzásokat, szórendet és mondatstruktúrát és igeidőket. A magyar rend személyes színeket kap. Ez természetesen ellentmondás. A német nyelv szenvedne egy ilyen ellentmondástól, a magyar lubickol benne (nem is észlelvén, ami persze nem válik előnyére).

Kis gonosz novella. A német itt nyilván máris a gonosz bölcseleti dimenzióit fogja mérlegelni. A gonosz, a rossz – rögtön a világ teremtésénél vagyunk, vagyis hogy férges-e Ádám almája; németül valahogy azonnal a végső dolgokról esik szó, minden azonnal nagy lesz és jelentős. Vagy kicsi, mert a konkrét alma leírása is kézre áll. És világos a két alma közti különbség. Vagyis rend van. A német szereti a rendet, az alá- meg fölérendelést. Szereti a mértéket. Rettegve a saját mértéktelenségétől. Magyarul nincsen mérce, így a magyarok föl sem ismerik a saját rettenetes mértéktelenségüket. A mértéktelenséget nagynak, kiválónak, a tehetség jelének veszik. A legönmarcangolóbb erre vonatkozó kritikus megjegyzés mondjuk a „barokkos bőség” volna.

Hogyan is gondolom én ezt?, gondolta Esti, és végigsimított a jegyzetein. Szeretett papírt simogatni. „Vétkeztem – egyedül – a hatodik parancsolattal szemben.” Vagy csupán megérinteni. Kapcsolatba kerülni. Bár egy megfigyelő inkább azt látná, mintha megáldaná a papírokat. Fekete mise.

Szóval hogy a múló idő miatt óhatatlanul lenne egy kis sértettség az írásokban, nem is bennük, hanem mögöttük, valami akaratlan önsajnálós sopánkodás (larmoyant-ság), és ezt fedné a gonoszság. Kis gonoszság, ez fontos. Tehát nem véres brutalitások, nem az, hogy egy konjunktívuszból tőrt kovácsol vagy még inkább kalapácsot, és addig verné az anyja fejét, szeretett édesanyja fejét, a homlokát, a kisagyat és nagy nehezen rátalálva az ideális felületre, a halántékot, míg... hát tudjuk, mi a végük ezeknek a kalapálgatásoknak, nem, ez sok volna, idegen tőle, se ennyi agresszivitás, se ennyi sértődés nincs az idő most fölfedezett múlásában. Még az is túlzás volna, hogy az áldott állapotban lévő feleségét egy Goethe-idézettel lerugdalja a lépcsőn. Eisenstein-parafrázis gyanánt, nemde. Egyébként is honnan volna a felesége terhes ebben a korban?! Hát hiszen éppen erről van szó, a teringettét!

Inkább arra gondol, hogy csöndesen elgáncsol valakit. Akit utána talán még föl is segít a földről. Föltéve, hogy az illető nem zúzza szerencsétlenül halálra magát. Mert a kis gonoszságban mindig ott a nagy is (ott búvik), ez adja az izgalmát, ez az, ami, rejcol (hogy a németből segítsük ki magunkat). Vagy a botjával a villamoson ráütni a fiatalok lábszárára, a vádlira, ha nem adják át az ülőhelyet vagy következetlenek a consecutio temporum alkalmazásában.

Esti akár egy ragadozó madár (vagy ha nem madár, pl. tigris, hiénakutya, akkor tud repülni) körözött az emlékei fölött.

\*

A húgom meg én az ötvenes évek második felében a német nyelv szempontjából szűz területnek számítottunk. A szüleink ugyan időnként, emlékezve a saját gyerekkorukra, amikor is természetes módon használtak egyszerre több nyelvet, megpróbálkoztak velünk németül beszélni, úgy téve, mintha nem tudnának magyarul, de mi tudtuk, hogy tudnak magyarul. Az innét bimbózó gyanakvásunkat azután áttoltuk magára a német nyelvre. A német nyelv, állapítottuk meg, valami von Haus aus sunyi dolog. Őszintétlenség és hátsó szándék és palástolt akarat. Amely ellen védekezni kell.

Magyar ember magyarul beszél, vágtuk szüleink arcába a kuruc igazságot. Annyi embert érsz, ahány nyelvet beszélsz, válaszoltak ők ijedten.

A német nyelvet lábujjhegyen osonó tolvajnak képzeltük vagy álnok járványnak, amely még szegény anyánkat és ugyancsak szegény apánkat is megfertőzte. Ám volt az egészben valami rejtélyes, megfoghatatlan: vajon mért akarják szüleink ránk erőszakolni ezt a bajt? Ezt a nemtelenséget. Vagy félreértünk valamit? Végül is a bizonytalankodás odavezetett, hogy nem fordultunk mindenestül a német ellen, inkább csupán óvakodtunk tőle; bizalmatlanságunknak adtunk hangot. (A német nyelv felettébb furcsa viselkedésére később, az ausztriai nyaralások alatt, amikor is már élőben találkoztunk vele, számos egyértelmű bizonyítékot találtunk. Attól tartok, úgy gondoltuk, hogy a német nyelv az egy olyan magyar nyelv, amelyben a magyar szavak németül vannak. Egyik első javaslatom volt ennek szellemében az indokolatlanul sok szenvedést okozó der-die-das fölszámolása a kicsinyítő képző által. Mikor megtudtam, hogy minden -chen végződésű főnév das, úgy örültem, mintha az örökmozgót találtam volna föl. Lényegében ilyesmi történt. Emlékszem apám nevetős bólogatására, mintha egyszerre gratulált volna az emberiség életét új mederbe terelő újításomhoz és nevetett volna ki ezért az idétlenségért. Most mondjam azt, hogy a német nyelv olyannak mutatkozott, mint az apám: kiismerhetetlennek?)

Mindezekért a szüleink tárgyszerűbb keretek közé kívánták helyezni a nyelvtanulást, kivették a család fennhatósága alól, és egy nyelvtanárra bízták bevezettetésünket ebbe a homályos és gyanús dzsumbujba.

Ebben az időben a német nyelvtanárok német nyelvtanárnők voltak, rendszerint – végül is – osztrák származásúak, többségük bárónő, kinek férje szép számban volt horthysta tiszt, és folyvást sopánkodtak a durvuló világhelyzet miatt, ami részint a kommunistákat jelentette, részint a nyakkendőkötés módjainak elprolisodását. Illetve, és ez már kényes pontnak számított, a tanítványok „konok következetességű” tunyaságát. Arcátlan aluszékonyságát.

A mi elsőnket Tante Nellinek hívták (az idők folyamán azután több más tantét is elfogyasztottunk). Úgy készültünk az első órára, mintha vendégségbe mennénk, pedig ő jött hozzánk (házhoz). Át kellett öltöznünk, és anyánk kávét főzött. Izgatottság honolt. Tante Nelli méretei minden elképzelést fölülmúltak, mintha nem is az Úristen, hanem Rubens teremtette volna. A nagy fehér komondorunk hevesen megugatta. Ő vidáman fölsikoltott, akár egy filmben.

Ó, csak nem kíván elfogyasztani éngemet ezen eb?

Már evett, morgott apám durván maga is szinte ebként, de Tante Nelli annyira meg volt hatódva, hogy apám személyében mintegy a régi, fájdalmasan elvesztett világával találkozhatott (tévedett), hogy boldogan kacarászott mindenen. Apám komoran kísérte be a házba.

A felnőttek rossz hatással voltak egymásra, mintha mindenki abból az előbbi filmből beszélt volna, még apánk is, igaz, ő két társasági vagy társalkodási mondat közt feszesen hallgatott. Időnként vendégünk felénk fordulva negédes kérdéseket intézett hozzánk, de nem a megfelelő nyelven, így mi keményen hallgattunk. Anyánk ezt szóvá tette.

De hisz ez nem magyarul van, vágtunk vissza.

Azért még válaszolni lehetne valamit, válaszolta anyánk nem nagy meggyőződéssel.

Ha tudnánk, akkor nem kellene némettanár. És a húgom még pofátlanul hozzátette: Neszpá?!

Ó, mily szellemes!, sikoltott ismét Tante Nelli, és az arcom felé nyúlt, de elkaptam a fejem.

Amikor szüleink magunkra hagytak, Tante Nelliről mintha egy álarc hullott volna le, normális lett, komoly, céltudatos, valóságos. Kedves és szigorú. Mindazonáltal furcsa volt látni valakit, egy felnőttet, akinek egyetlen célja, hogy belénk passzírozza a németet. Mintha semmi más nem érdekelné a világból, mintha semmi más érdekes nem volna a világban. Ezért azután teljesen komolyan venni nem tudtuk őt sohasem.

És akkor történt valami, ami alapvetően meghatározta a német nyelvről alkotott képemet. Tante Nelli fölkészült ránk, hozott füzetet, egy speciálisnak mondható széles margósat, ceruzát, puhát, 2B-t, hogy könnyen lehessen radírozni, és radírt, azt az elefántost. Az órán is, a házi feladatokat is ceruzával kellett írni, és ha hibáztunk, ki kellett radírozni (az elején Tante Nelli megmutatta, hogyan kell; előradírozott nekünk), hogy, így mondta, ne maradjon a világban hiba.

Mért, tán amúgy a világ hibátlan?, kérdeztem hetykén.

Ó, mily szellemes, mondta ismét Tante Nelli, de most halkan, szinte szigorúan, sőt szomorúan. Majdnem teljes hoszszában betöltötte a kétszemélyes szófát. Öregnek tartottuk, volt vagy negyvenöt éves. Ültében a combjait a hasa súlya széjjelnyomta. A has külön testrésznek, szinte külön élőlénynek tetszett. Leejtettem a radírt, és utánamásztam az asztal alá, és ott lent szembetalálkoztam a két combbal. Vagy inkább a combok képezte alagúttal. De csak a bugyit láttam. Egy akkora, de akkora bugyit, amekkorát el sem lehetett képzelni. Mint egy hatalmas fehér vitorla (a közelben). Sátorlap. Tante Nelli a Vajda-Fürst: Kezdők számára szerint haladt. Fentről ezt hallottam: Der Vater arbeitet. Én a lenyűgöző fehérséget bámultam. Die Mutter kocht. A havas fennsíkok lehetnek ilyenek. Amit néztem, az gigantikus volt, tiszta és titokzatos. Das Kind spielt. Egyre inkább az vált meggyőződésemmé, hogy magát a német nyelvet látom ott az induló has tövében, igen, ilyen tehát a német nyelv, gigantikus, tiszta és titokzatos. Der Sohn lernt. Vörös arccal érkeztem föl a lenti világból. Tante Nelli kedvesen épp azt mondta: Die Großmutter reinigt das Fenster.

Akkor elhatároztam, hogy... mit is pontosan? Valami gyerekesen komoly és felnőttesen meg nem tartott elhatározást tettem a német nyelv tanulásának tárgyában. A továbbiakban igyekeztem minél többször leejteni a radírt. Mikor egyszer már sokadjára topogtam négykézláb az aszal alatt, Tante Nelli hatalmas lapát keze pillekönnyen megérintette a fejemet.

Hagyd lent a radírgumit. Csak keresd, szép nyugodtan keresd. És ha megtaláltad, keresd tovább.

\*

Weiter, ez lett a legszebb német szó Esti számára. Nem elég gonosz, futott át Esti a történeten. De legalább igaz, és vállat vont. Ránézett az órájára, megint fél tíz volt. Ez jó volna így zárásnak, de hát kihagytam egy mondatot. Esti: Apám a tolmácsképzőben vizsgáztatott, aznap hármat is, mindahányan ötöst kaptak. Mert ki lett adva, hogy nem lehet megbuktatni senkit. Hazajőve ezt mesélte. És ekkor kaptam tőle a németemre vonatkozóan a legnagyobb dicséretet. Életem legnagyobb dicséretét. Komolyan rám pillantott. Ezek még nálad is gyöngécskébbek voltak.
