---
authors: 
- Esterházy Péter
categories: 
- ÉS
title: "EP:Az Enquist az Enquist az Enquist"
date: "2011-04-14"
---
> Esterházy Péter: Az Enquist az Enquist az Enquist - ÉS ; 2011-04-14

A klasszikus színházi utasítás-paródia szerint mellékszereplő bejön oldalról (eredetileg jobbról, de manapság azonnal beugrana, hogy mért nem balról, mért nem onnan rontana rá a jelenetre - na ezért nehéz fordítani magyarról), szóval bejön, és jókat mond. Ez a mellékszereplő vagyok én, hálás szerep, és megfelel az alkatomnak is, szívesen mondok jókat kollégákról - már hát ha lehet. Ha nem lehet, hát nem lehet. Érzem, ahogy nő a teremben a feszültség. De nyugalom, most lehet, nagyon lehet.

Nekem tízezer lelkem van, olvashattuk Ottliknál, és ha ennek mintájára tízezer életem volna, akkor az egyikben Enquist-laudátor volnék, járnám a nagyvilágot, időnként, ha a szükség úgy hozná, megállnék, és laudálnék egy szemernyit. Egy falatot. Apró falvakba is eljutnék, a világ végére is, Krahácstól Lima-külsőig, hogy zengjem a nagy svéd dicsét és érdemét, és ugyan egy idő után néhány reá vonatkozó igét múlt időbe kellene tennem (él, élt stb.), ez nem változtatna ama életem könnyű fényességén. Olykor, lélektani szükségszerűségből, mint mikor a fuldokló levegő után kapkod, a laudációt ellenkezőjére fordítanám, és szenvedélyesen velős Enquist-becsmérlésekkel szereznék erőt a továbbiakhoz.

De félre a tréfával, munkára.

Többszörös kapocs fűz az ünnepi tárgyhoz. Elsősorban olvasója vagyok, hűje, erre még majd visszatérek. Azután többször összefutottunk a szokásos irodalmi izéken. Egy ízben még futballszakértőként is szerepeltünk. Per Olov, miként Camus, Nabokov és II. János Pál, kapus volt. Színházban most azt írnák, döbbent csönd. Ha majd visszatér ő a messzi északra, elmondom, mit gondolok a kapusokról, itt legyen elég annyi, hogy az ember vagy kapus, vagy futballista, vagy épeszű, vagy hangyás. Gyanakvásunkat az sem csökkenti, hogy annak idején tehetséges magasugrónak számított, állítólag majdnem kijutott az 1960-as olimpiára. Magasugró... hát, nem tudom.

Ez utóbbi kelletlenkedések ellentételezéseként viszont módomban volt *A Három Barlang Hegye* című meséjét, inkább álmeséjét, amely azonban kiválóan használható gyerek*re* is, fölolvashatni a rádióban, napvilágra hozván a bennem tomboló Bessenyei Ferencet. (Most ismétlik, ma is megy, Kossuth, 19:50, addigra befejezzük itt, még hazaér az érdeklődő publikum időben.)

Továbbra is igaz, amit a múltkori könyve, a *Lewi útja* megjelenésekor írtam, Enquistnek szerencséje van Európával, nem avval a régivel, ahová most már minket is fölvettek, és ahová mi mindig is odatartoztunk, ahogy azt kissé hisztériásan és a tényeknek megfelelően bizonygatni szoktuk, hanem természetesen a kiadóval, melynek jóvoltából En­quist-ellátottságunk már hosszú ideje folyamatosnak mondható.

És ez jó. Enquistet jó olvasni, sőt, megkockáztatom, könnyű olvasni, ami nem minden jó íróra igaz, értsünk bármit is könnyűn. Enquist kidolgozott egy regényfajtát, amely az esszé, a dokumentum, a fikció, az oknyomozó riport keveréke, változó arányokkal, saját kéznyommal. Enquist egy regényhőséről mondja, de saját magára is áll: „Így kezdődött Guldberg politikai pályája: az elemzéssel, amely azt vizsgálta, mi a kapcsolat a tények, vagyis a *Biblia” egyértelmű kijelentései és a fikció, vagyis Milton *Elveszett paradicsoma* között.* Annyival bonyolultabb a regényíró helyzete a regényalakénál, hogy a *Biblia* helyett a történelem (vagy tán a valóság) kijelentései állnak, az elveszett paradicsom helyett pedig maga a regény, amely természetesen nem elválasztható magától az említett elemzéstől sem. Ez a, nevezzük most így, Möbius-szalag-jelleg, vagyis, hogy a saját hajunknál fogva emeljük magunkat, nagyon is a XX. századi regény sajátja.

Jóllehet Enquist nem bonyolítós-író, hanem mesélős, aki, bár tisztában van az „elbeszélés nehézségeivel” (Ottlik), de azok hidegen hagyják. Jó gazdája az eseményeknek, akkurátus rendet tart köztük. Pontosan követi őket, ezt például így fejezi ki: „Egyre nehezebb követni őket.” Ebben a rendben van valami angolszász. Az angol regények tudják a szakmát és a szükséges őrületet így egybeboronálni. A minap kezembe került John Braine *Hogyan írjunk regényt* című könyve. Hátha még nem késő. Sok jó tanáccsal látja el az embert, olyannal is, amivel a magamfajta szerző ritkán számol, hogy például: „Mindenekelőtt pedig, ha valakit megölnek, annak valóban meg kell halnia.” Van az írásában tehát valami józan angolszászos, valami az ő kozmikus gyakorlatiasságukból, mintha a könyvei megfelelnének a fenti „Hogyan írjunk”-nak, és úgy mondanám, hogy ennek ellenére jók vagy nagyok ezek a regények. Mintha erre is magyarázat volna, és mintha magyar füllel ezt különösen jól értenénk, amit egy interjújában mond: „Nem tudom íróként definiálni magamat. Ez mások dolga. Én kutatóutakat indítok, vizsgálatokat folytatok, időnként önmagamban is. Európai író vagyok, de a perifériáról jövök. Ahonnan látni lehet a centrum lelepleződését, vagy ahonnan legalábbis tágabb a látóhatár. Nyughatatlan ember vagyok. Talán az vagyok leginkább.”

Enquist nagy képessége, hogy távoli, messzi korban élt embereket közel tud hozni hozzánk. Képet tud adni róluk, a szerencsétlen, aprócska királyról, VII. Keresztélyről, vagy a felvilágosodás egy sajátos figurájáról, az elébbi király udvari orvosáról, Johann Friedrich Struensee-ről, egy igazi Schreibtischtäter (íróasztaltettes?) a szó jó értelmében, és képet ad, újat, akiről már nekünk is van, lehet képünk, Hamsunról, Andersenről, Strindbergről. Ahogy a Selma Lagerlöfről szóló darabjának a címe mondja, maga is *képcsináló*.

Jó szokása munkanaplót, bevezetőt meg előszót írni. Ha nem hangoznék egyszerű szemtelenkedésnek, úgy mondanám, hogy az egyik legjelentősebb előszóíró, de úgy hangzik. Ezek az elő-, utó-, mellékírások azt mutatják, hogy a szerző tisztán látja könyvének(veinek) helyzetét. Ura az anyagának - hát ezen a korlátozott XX. századi módon. Nem mindenható szerző, de gondolkodó, tud, amennyit tud, de azt tudja. Nagyon *tisztán* képes fölvázolni, fölrakni azt a teret, ahol vagyunk, ahol játszódunk. Thomas Bernhard kifejezése jut eszembe, az *einfach kompliziert*. Ezt látni Enquistnél mindig, egyszerűen kezeli a bonyolultat, ami éppen nem azt jelenti, hogy egyszerűsít, hanem, hogy jól látszik a bonyolult.

Enquistnek nincsen köze a terjedő újkonzervativizmushoz, sem amúgy, sem poétikai értelemben, de ellenáll a korszellem banalitásainak is. Talán, mert a filozófia kérdései érdeklik erősen, mi a jó, mi a rossz, amit már szülőfalujából hozott magával vagy a mamája vert belé, a falu mint vallási közösség, ahol, ahogy írja, a gyerekeket már egész kis koruktól szembesítik a lét alapvető kérdéseivel, a bűn, a bűntudat problémájával, vagy egyáltalán, hogy mi az élet értelme. Nem rossz kérdések ezek, ha valaki író akar lenni, jegyzi meg Enquist. Újra és újra elhangzik: hogyan függ össze minden? Amire Enquist: szeretem ezt a kérdő mondatot, mert olyan gyerekes.

A gyermeki ártatlanság nem jut eszembe róla, de a gyermeki gonoszság sem. Talán úgy ártatlan, ahogy a *Sorstalanság* írója az. Nem lepi meg semmi, mert nem tudja meglepni semmi, tudomásul veszi a világ brutalitását, kíméletlenségét, mert látván látja. Messziről egy (mintha) Simone Weil-gondolat rémlik, hogy a tenger szépségéhez, fenséges szépségéhez hozzátartoznak a viharban elsüllyedő hajók is, az alámerülő fedélzetről fölhangzó sikolyok is.

Szép régi kérdések ezek, a mi a jó, mi a rossz, melyekre ma nem ildomos válaszolni, általában a válaszok gyanúsak lettek, rögvest kizárólagosságot gyanítunk, hatalmi törekvéseket, az eggyel szemben a többet favorizáljuk, már a fizika sem eseményeket lát, hanem azok valószínűségét, avval dolgozik, szóval mintha több játékot játszanánk egyszerre, és a játékelmélet szerint (áldassék Neumann János neve) mindegyiknek megvan a maga, a másikkal összehasonlíthatatlan racionalitása, igazsága, hiteles igazságkeresése.

 Enquist ellene tart ennek a relativizmusnak, vagy mondjuk másképp: nem ijed meg tőle, ahogy a fundamentalizmustól sem, hisz van róla családi tapasztalata, mondhatni az anyatejjel együtt szívta magába, így van erre vonatkozó nyugalma és türelme is. Olyan közösségben nőtt föl, ahol válaszolni *kellett*.

Egy írót minden másnál jobban dicsér, ha olvassák, a laudátor tehát olvasó is, amivel már a most megjelenő, új könyvnél volnánk, az *Egy másik élet*nél. Rögtön halljuk Kertész könyvének címét, a *Valaki más*t, onnét Rimbaud sorát, *én: ez valaki más*. Az írónak mindig evvel a másikkal van dolga, hisz kénytelen megállapítani, hogy amikor nagy rössel egészen közel lépni gondol magához, akkor valaki máshoz jut. Mindig egy másik élethez. Akkor is van távolság, ha nincs, az író e távolság embere, s ha nincs távolság, akkor teremt.

Amikor Enquistet arról kérdezték, mért egyes szám 3. személyben ír önéletrajzot, akkor azt válaszolta, hogy a gyávaságát kerülte így meg, egyes szám 1. személyben nem tudott igazán őszinte lenni. Ez mindig fontos művelet, hogy miként cselezzük ki a saját tökéletlenségünket, én a saját gyávaságom ellen többnyire fordítva járok el, és egyes szám 1. személybe teszem a mondatot. Ha nagy baj van, akkor még múlt időbe is.

Enquist úgy kegyetlen, ahogy barátságos. A szerepnélküliség szerepe jól áll a fiktív énnek. De nem kavarnám ezt tovább, csupán jelezni akarom, hogy az irodalomban minden mű (a mű a mérték), a vér mindig festék, avval az apró érdekességgel, hogy aki így elvérzik, az *tényleg* meghal.

Az mindig világos volt számomra, hogy Enquist soha nem fog írni önéletrajzi könyvet, nem mintha kerülné írásaiban a személyességet, de ehhez neki többnyire egy jól érzékelhető, hogy azt ne mondjam, létező történelmi személyiség szükségeltetik. És ez nincsen másképp most sem, csak nem VII. Keresztélyt választotta, hanem P. O. Enquistet, őt igyekezett megérteni a szerző, az ő személyéhez fűzte azután a személyes mondatait. Most az ő szobrán nézegette a repedéseket. Amihez én azt fűzném hozzá, hogy a szobrokat vélhetően ezek a repedések tartják össze. Ismételjük meg a bernhardi kifejezést: *einfach kompliziert*. Mestermű.

Magam is elég sokat tudva az én-ő csiki-csukijáról (majdnem azt írtam, Csáki szalmájáról, de annak alig volna értelme, csak a jó érzés, hogy nem lehet hirtelen lefordítani semmi indogermánra), olvasáskor azt játszottam, mintha a saját életemről olvasnék, volt, ami meglepett, de sok ismerős esettel is találkoztam. Én is találtam például egy naplóféleséget anyámtól, csak nálam az történt, hogy a halála előtt ráparancsoltam, hogy kezdjen írni egyet, amit aztán a halála után megtaláltam, az esetet a *Termelési-regény*ben írtam le, anyám írását *A szív segédigéi*ben használtam föl. És az enyém is tanítóképzőt végzett, nem svédet, magyart. És mit akarok ezzel mondani? Hát semmit, illetve mindent. Azt mondom, amit mondok, meghaltak a tanítóképzősök.

Aztán azt olvasom, hogy a vadrózsasövény tövében utolérik őt a sportbűnök szirénhangjai. Hát... a vadrózsasövényre nem emlékszem. Meg hogy jó gyerek volt, és evvel nehéz helyzetbe hozta az anyját. Én is reménytelenül jó gyerek voltam, de én evvel jó helyzetbe hoztam anyámat, én lehettem az egyetlen nyugodt pont az életében, és ezért hálás volt nekem. Láttam a szemében. Ezért tudok jól írni az anyaszemekről. Folytathatnám hosszan, például a bűntelenség problémája, ez az állandó futkosás a bűn után, a megváltó bűn után... Csak a klasszikus katolikus verzió, az enyém, valamivel játékosabb.

Olyan volt ez az olvasás, mint amit a nagy lengyel költő, Adam Zagajewski javasol, hogy sétáljunk úgy a városunkban, mintha idegen turisták volnánk, így mászkáltam én is a kolléga szóvárosában, illetve éppen fordítva, egy idegen városban, mintha az az enyém volna.

Azt hiszem, ez a könyvfesztivál-díj az egyetlen nálunk, amely külföldi írónak is adható. Fontos, hogy legyen egy ilyen, hogy ily módon is kapcsolódjunk a világ maradék részéhez, a kalaphoz, melyen mi volnánk a bokréta. Hálásak lehetünk a díjazott nagy íróknak, most tehát Per Olov Enquistnek, és nem azért, mert általuk többnyire egy híresség érkezik, nem a Madonna-effektus miatt (Enquist mint Madonna-effektus, ezt kérésre visszavonom), hanem mert az az európai vagy világösszefüggés, amit ők, a könyveik jelentenek, alkalmat ad nekünk eltűnődni „helyünkről a világban”, hisz hajlamosak vagyunk a zártságra, arra, amit Csordás Gábor úgy fogalmazott nemrég, hogy kultúránk a saját kontextusában értelmezze a világ dolgait, ahelyett, hogy a saját dolgait értelmezné a világ kontextusában. És ez elsőrendűen nem nyelvi kérdés. Mintha ez egyre aktuálisabb volna, egyre élesebben aktuális, mi a provincia szeretete és mi provincializmus, vagyis félelem, hazugság, kisebbségi érzés és az ezt fedő agresszivitás, nagyzolás, durvaság.

Többszörösen örülhetünk hát Enquistnek és könyveinek, melyeknek a legjobbakat, vagyis minél több olvasót kívánok. A laudációt pedig zárja annak a neve, aki nélkül most nem volna miről beszélnünk, mert nem volna szöveg, magyar szöveg, a fordítóé, Kúnos Lászlóé. Kúnos László.

Köszönöm a figyelmüket, zene, tánc, büfé és: könyvvásárlás.

*(Elhangzott 2011. április 14-én a XVIII. Budapesti Nemzetközi Könyvfesztiválon, a Budapest Nagydíj átadásakor.)*
