---
authors: 
- Esterházy Péter
categories: 
- ÉS
title: "EP:Ujjgyak"
date: "-01-01"
---
> Esterházy Péter: Ujjgyak - ÉS LV. évfolyam 11. szám; -01-01

Nyilatkozat-vázlat. - Jajjaj, nagy a baj, interjút fogok adni egy külföldi lapnak, én szegény, én szerencsétlen, én fogak csikorgatása, én satöbbi, próbáltam megúszni, de hát kint is, bent is nem foghat a farkam macska egér, ha szidom, az a baj, ha nem, az a baj, ha nincs véleményem, az a baj, édes hazám, gonosz lettél, vak és régi, egy elbutult idegen néni, aki gyűlöletbe burkolózva még ezer évig akar élni (hirtelen olyan lett ez a Kemény-vers, mint a Talpra magyar), de már érzem előre, nem egészen az lesz, amit szeretnék, nem is az, hogy hepciásabb, hanem az osváti mércének nem fog eleget tenni, a stílus: helytállás, de hát németül fogunk beszélni, nagyon különböző történelmi-társadalmi tapasztalatokkal, meg eleve unni fogom kicsit az egészet, ennek leplezésére figyelek, nem a nemzet érdekeire, úgyhogy aprócska félreértések gyöngyölő habárján fogunk evezgetni, és ha ehhez hozzáveszem szemlélődő alkatom, szelíd szívem, nem is az, hogy éjjeneduárd, bár persze éljen, de mégiscsak félő, hogy az interjú ki fogja hagyni azt az egyetlen méltányos lehetőséget, amivel egy értelmiségi megtisztelheti országa vezetését, az egyetlen értelmes (hasznos) megnyilatkozását a természetes lojalitásnak, amennyiben nem fog világosan kiderülni, új bekezdés, milyen lesújtó véleményem van a kormányom (hangsúlyoznám, kicsit, a személyragot) egyes intézkedéseiről, a „kapkodásról, erőszakosságról és káoszról”, és általában a szellemiségről, amely a működésük nyomán lett itten, hogy az ÉS is tele van ilyen cikkekkel, mint ez, hogy ragadunk bele a saját kisszerűségünkbe, mindazonáltal most már havaj, mert vagy sikerül mégis jól elmondanom, mi a félelmetes, a veszélyes és szükségszerű ebben a médiatörvény áztattában, ekképp látva látszik lojalitásom és jobbító szándékom, vagy, ahogy sejtem, mégse (hát például meg is ijedhetek, az nagyon emberi), akkor viszont a nyilatkozat lép érvénybe, ez, amely maga a loja és jó szándék.

Mérsékelt mulatság, férfimunka.

Itt némileg elakadtam, és a kedvem is szegődött, egyrészt elszoktam az elmúlt húsz év során az efféléktől, az ember írta vers, ahogy jött, azt illetett szóval, akit polgári jókedve akart, nem kellett ennyit izélni (tegye föl a kezét, aki ezt a változást akarta), másrészt látom, hogy nem tudok másképp cikket írni, csak avval a némiképp iránytalan vagy tárgy nélküli és gyerekes reménykedéssel, ahogy a kilencvenes évek legelején, és hát ez pásszé, most sokkal hidegebb, hangosabb, durvább, kíméletlenebb és egyszersmind giccsesebb a közbeszéd (minden), és nehezen tudom magamban ébren tartani azt a magasztos, nem egészen szerény, de talán nem önhitt érzést, hogy mindezektől és hatásfoktól függetlenül fontos, hogy bizonyos mondatok le legyenek az anyám nyelvén írva, így aztán itt némileg elakadtam.

Harmadrészt nincs is igazán érkezésem birizgálni a mostaniakat, nem mintha nem lenne mit, naponta lepik meg az embert, Európát, önmagukat, barátaikat, ellen- és üzletfeleiket, részint mert megteszik mások, részint és főleg olyanok is, akik jobban le tudják írni a gazdasági, szociológiai vagy akár a pártpolitikai történéseket. Az is igaz persze, hogy fontos volna figyelni, a figyelésben nem ellankadni, mert egyre érzéketlenebbé válunk, egyszerűen hozzászokunk: mindenhez.

Ez nem állna a haza érdekében. Kicsi példákat mondok. Avval nyugtat egy kormánytisztviselő, hogy, aki tisztességesen ír, annak nem kell tartania a médiatörvénytől. Először is ne nyugtassanak. És amúgy, ha kínunkban is, fölháborodva mért nem nevetjük ki, hát nem hallani benne a Kádár-kor atyáskodó böfögését? Vagy miként lehetséges megint külső meg belső ellenségről beszélni (emlékeztetőül: így tanultuk hajdan az iskolában, az ellenforradalom kialakulásának ismérvei, külső ellenség, belső ellenség, még volt valami, de azt elfelejtettem), meg hogy visszavertük az internacionalista támadást vagy mit? Hol vagyunk? Ez nem ellenzéki vagy baloldali feladat volna, hanem hazafias, egy citoyen magától értődő reflexe (ha nincsenek is citoyenek): kinevetni, szétnevetni, ellenállni, nem elfogadni természetesnek, ami nem az, és főleg amiről egyszer már tudtuk, hogy nem az, Orbánék is tudták. Itt már egyszer voltunk!

Az értelmiségiek elleni kampányok (hogy úgy mondjam: stilárisan) egy még korábbi kort idéznek, ellenségek, hazaárulók, feketézők, Rajk és bandája, ez se tűnik föl? (Egyébként föl-föltűnik, a jobboldalon is több igen tiszteletreméltó „határátlépés” történt.) Furcsa, hogy a jobboldal milyen tekintélyromboló, államlejáratásban vetekszenek a másikakkal, korrupció, kézi vezérlés versus jogbizonytalanság, törvények saját orcára való szabása, régi (olykor történelmi) indulatokat gerjesztő, karbantartó sérelmi, sértődött álkuruc satöbbi. (Ez is micsoda: Buga Jakab + katolicizmus!)

A tekintélyrombolás nem ismer határokat. Ha például a mottóm szerzője, ahogy ezt a harcos cikkek sugallják, egy nulla, egy macskajancsi, akkor ne higgye az Akadémia elnöke, hogy ő nem az, és sorban tovább, mint a dominó, bíborosok, apátok, mind macskajancsi, miniszterelnökök dettó, e sorok írójáról nem is beszélve. (Nem tartozik ide, de a minap láttam egy régebbi tévéfölvételt Wass Alberttal. Annyira helyes palinak látszott! Ahogy nevetős szemmel mesélgetett egy kalandos életről, mely az övé. Ez ugyanaz lehet, mint harminc évvel ezelőtt flekkenezni a Balaton mellett Csurkával. Ja: mégis idetartozik. Ők is macskajancsik.) Ha se az államnak, se személyeknek nincsen tekintélyük - lehet, hogy ezt hívjuk szemlesütve kataklizmának?

De nem ez akar lenni a harmadrészt. A mostani kormány folyton nemzeti együttműködésről beszél, de papol, és legföljebb saját magával és feltétlen híveivel működik együtt. Mást nem is lát, csak önmagát. Szóval, ismétlés: a Fidesz-választók nem az egész nemzet, a Fidesz nem a nemzet, a miniszterelnök nem a nemzet. (Ha tehát őt megtámadják, szidják, nem a nemzetet szidják. De ezt látni szintén nem jó. Politikai tévedésnek tartom a kárörömöt.)

Okkal lehet tehát Orbán szemére vetni a nem kooperatív, így Európa-idegen szemléletet. De nem kellene-e föltenni a kérdést, hogy az elmúlt húsz évben hogyan is valósult meg ez a baloldalon? A politikai, szellemi életben? Formálisan talán jobban, de valóságosan?

A kormánynak lényegében nincs ellenzéke (csak külföldön). De nehogy már ezért is a Fidesz legyen a felelős! Azért már súlyos felelősség terheli, hogy mindent meg is próbál, hogy ne is legyen ellenzéke, ehhez igazít törvényt, múltat. Nem tudja vagy nem akarja tudni, hogy az nem jó, ha mindent megtesz, amit megtehet. A jó demokrata tudja, hogy egyedül nem tud jó lenni. Igazán ezt egyik hatalmon lévő csoport se tudta, előbb-utóbb mindegyik szabadulni akart egyeztetés, megbeszélés, megegyezés maceráitól, és mintegy a felvilágosult abszolutizmus felé farolt, jó emberek vagyunk, jót akarunk, ne pofázzon (szóljon) ebbe bele senki más.

Többnyire csak karikatúrákat tudunk (akarunk) egymásról rajzolni. Egy-két karikatúra lehet jó és fontos, fölerősít jelenségeket, így okosít, de ha más sincs, az hiba, mert nem enged közel a valósághoz. Ha például Orbán kizárólag az a hőbörgő kuruc, aki tramplin csúszkál saras csizmájában a fényes európai parketteken, akkor - akkor részint nagy baj van, részint egyáltalán nem érthető, hogy mért szavazott rájuk oly sok honfitársunk. Az ténykérdés, hogy beletrappolt a táncrendbe, de nem hinném, hogy tudatlanságból, hogy provincializmusból csak. (Noha mindez erősíti a provincializmusunkat, a bezárkózás reflexét; egyszerre látnánk bokrétának hazánkat a világkalapon, és fütyülünk e kalapra, konkrétan leszarjuk, köcsög-eu.)

A mégoly gazdag, leleményes kormánykritika sem ad választ a kialakult helyzetre, százalékokra, Jobbikra. Nézni kell az elmúlt egy évet, az elmúlt nyolc évet és az elmúlt húsz évet (hallottam nemrég; idegen toll). Azt, hogy a másikakat nem hatja át „a megértés sóvárgó vágya”, látva látjuk. És mi a helyzet velünk?

És mindent a bizalmatlanság terében hallunk és mondunk. A tények és ismeretek közti rést sose jóindulattal töltjük ki, mindig a bizalmatlanságra épülő gyanakvással. Kellene látni az ebből adódó korlátozottságunkat, időnként korlátoltságunkat. És a gyanakvás se ismer határokat, nemcsak túloldalra hat, hanem belülre is. (Szaporodnak a kabátlopási ügyek, igaz, tűnnek el kabátok is.)

Virág elvtárs, fokozódik a (nemzetközi) helyzet. Nem lett nyugodtabb, ahogy azt esetleg várni lehetett volna egy ilyen nagy politikai győzelem után, nem tesz senki e fokozódás ellen, a szocialista ellenzék ebből a szempontból nem jobb, mint a régi. Pedig ez a fokozódás kizárólag a nívótlanságnak kedvez, a demagógiának, jöjjön bárhonnét. (Ahogy a költő mondja: bazmegelésben én jobb vagyok, bazmeg.) Látni okokat, új és régi sértettségeket, sebeket, itt és ott, véltet, valódit, az is lehet, hogy nem lehet másképp, de hogy így nem jó, az biztos. Nem vezet jóra.

Egy bő fél évvel ezelőtt ezt írtam (Műút):

> Sok honfitársunk azt ígérte, hogy örülni fog, nagyon örülni fog, ha a választások úgy végződnek, ahogy végződtek. Nem a hivatásos mameluk-örülőkre gondolok, akik ezt, a törleszkedő mamelukságukat nevezik újságírásnak, sőt, hazaszeretetnek, és örömön kárörömöt meg bosszút értenek, hanem a természetes, civil, társadalmi örömre. Nem süt a Nap másként, ezt rosszul mondja, aki mondja, az égitesteknek és általában az égieknek más a léptékük (néha már azt kell gondolnom, hogy némely honfitársam tényleg azt hiszi, az Úristen jobboldali), de valami fontos történt, van tehát most egy öröm-alapunk. Ha én Esti Kornél volnék, vidáman emlékeztetném ezen honfitársaimat, hogy ne feledkezzenek meg erről az örömről, és tartsanak ki az új örömükben, akkor is, ha a kormány nem lesz egészen olyan, mint ahogy gondolták, egy kormány sosem egészen olyan. És akkor az is látható lesz, hogy az örömnek természetesen nem is a kormány maga a forrása, hanem mi magunk. Az öröm erőt ad, lehet belőle dolgozni, lesz hozzá kedv, ha öröm van, könnyebb reggel fölkelni - és akkor jobb lesz ebben az országban élni. Ha én Esti volnék, ujjongva fölkiáltanék, hát nem fantasztikus! Volt egy vacak ellenzékünk, lett belőle egy nem tudni, milyen kormánypárt, volt egy vacak kormánypárt, lett belőle egy nem tudni, milyen ellenzék - ebből még minden lehet! Konkrétan: jó, rossz, közepes.
>
> Az öröm törékeny, vigyázni kell rá. Az öröm erő is tehát, ez az erő engedi akkor már azt a kritikus, nyugodt figyelmet, amellyel az ország a kormányára tekinthet, függetlenül attól, hogy kire szavazott.

Lehet, hogy más látja, én nem látom, a jobboldal örömét se látom, pedig a fentiek miatt szívesen venném, noha nem Esti Kornél vagyok. Ja, még azt is írtam ott, hogy az országot nem megmenteni kell, nem kell megmenteni - dolgozni kell. Hogy mi van, azaz mi lesz? A Kertész idézte Csehov-mondat van: Lelkemre és becsületemre mondom, Kátya, nem tudom.
