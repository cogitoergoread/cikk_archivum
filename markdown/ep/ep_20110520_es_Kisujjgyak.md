---
authors: 
- Esterházy Péter
categories: 
- ÉS
title: "EP:Kisujjgyakok"
date: "2011-05-20"
---
> Esterházy Péter: Kisujjgyakok - ÉS LV. évfolyam 20. szám; 2011-05-20

Azt olvasom ámulva a Heti Válaszban, hogy „az ifjú olvasók - még vannak néhányan - ma már nem érik be a tökéletesre kalapált formákkal, önmagukra akarnak ismerni, az életet szeretnék viszontlátni az irodalomban”.

Hacsak úgy nem. És vajon honnan lehet ezt tudni (túl azon, hogy valamirevaló olvasó mindig is ilyesmit akar, ilyesmit vár Kosztolányitól, Joyce-tól is), született erről fölmérés? Hogy nem kalapált forma, hanem az élet? Hát persze, ha magamba szállok, emlékezhetem, hogy erre már az ötvenes években rájöttek, a Nemes Nagy-féle nívófetisizmus meg az üres formalizmus, vagy épp most olvastam egy szépet 1950-ből (Wilheim idézi), „Bartókot szolgálnunk tehát csak úgy lehet, hogy végleg diadalra segítjük a népi, optimista, realista Bartókot a formalizmus, modernizmus száz csápjával behálózott Bartókkal szemben”.

Ez a száz csáp, ez meggyőző. Én is szeretnék ifjú szívekben élni, ezért erősen fogadom, hogy többé nem vétkezem, nix tökéletesre kalapálás, és az intertextualitásra vezető alkalmakat is elkerülöm, és a nép közé is le fogok menni, el fogok, kérem, vegyülni, és tükrözni fogom a valóságot, Isten engem úgy segéljen.

Valami egész másról akartam írni, egy egészen más ámulatról, csak belebotlottam a fentiekbe, és nem hittem a szememnek. Öncenzúra. Hogy mi szükség van ilyenre, ilyen mondatokra, kinek jó, kinek az érdeke, el nem tudom képzelni. Viszont:

Katona (a színház), Ascher, Bouvard és Pécuchet, Forgách András (!); és ehhez kiadtak egy műsorfüzetet, szépet és intelligenst, szerkesztette Boronkay Soma és Forgách András, tervezte Dömölky Dániel. És közölnek itt egy részletet Balassa Péter jó harminc év előtti Flaubert-írásából. Ahogy elsőre olvasom, folyton elkalandozom, szövegről a szerzőre, aztán vissza, a szöveg mineműségére, a szöveg arcára.

A fényességére.

De nem azt akarnám mondani, hogy (ő, a szöveg stb.) milyen jó, hanem hogy pótolhatatlan. Hogy ilyet nem tud (tudott, tudni fog) senki más. Erre, amíg él valaki, nemigen szoktunk gondolni. A kortárs-ságban van valami természetes vakság (meg brutalitás). Védekező vakság, hát persze, titok, Észak-fok, miegymás - de hát ki nem az?! Végül is. És - megint: persze - mindenki pótolhatatlan. Vagy majdnem mindenkihez található valaki, aki számára ő pótolhatatlan.

De itt most nem a személyes veszteségemről beszélek. Balassa az egésznek pótolhatatlan. Amire hirtelen ráláttam, hogy most mennyire pótolhatatlan, hogy mennyire hiányzik az, amit most írna, bármiről, hogy mit látna, mit látna meg, mit mondana és miről hallgatna, hogyan volna most tehetetlen, hisztérikus, bölcs, tehetséges, lehetetlen.

Megnéztem egy darabot, elolvastam egy műsorfüzetet, és rájöttem, az ember halandó. Ámultam, hogy valaki elmúlt. Jól telt az este.
