---
authors: 
- Esterházy Péter
categories: 
- ÉS
title: "EP:Kis magyar pornográfia"
date: "2005-08-28"
---
> Esterházy Péter: Kis magyar pornográfia - ÉS, 49. évfolyam, 34. szám, 2005 augusztus 28 ; 2005-08-28

Fejtő, a nímand, avagy már-már

Olvasom, név nem fontos, az augusztus 17-i számban, hogy micsoda nímand ez a Fejtő, ideje éberen lerántani róla, „hamis mítoszáról” a leplet, egy nulla, aki például nem átallotta aljasnak nevezni Féja támadását, aki pedig csupán annyit mondott 1938-ban (jókor jó helyen) hogy „a Fejtő-Fischl típusnak mielőbb pusztulnia kell a magyar életből”, de ez a zsidó hisztérika azonnal Párizsig futkosott, míg persze a becsületes magyarok becsületesen itt maradtak, Bartók például, ja, bocsánat, lapsus, ám hiába, nem ragadt rá a kultúra, ugyanaz a sértett senki maradt ott is, idézem, mert nem hinnék el: „a művelt világban való megmerítkezés cseppet sem tette fogékonyabb, nyitott személyiséggé”. Igen, Fejtő bunkósága tényleg szembeötlő, jószerével ez az első, ami róla egy tisztességes embernek eszébe jut.

Inkább szépnek, mint felháborítónak tartom, hogy azt is megtudhatjuk, hogy ez a nimolé még magyarul se tud. (Zárójelben, hogy ne „keveredjen”: Aki hallotta már Fejtőt beszélni, mondjuk, kapásból, fölkészülés nélkül valamihez hozzászólni, és hallhatta azt az árnyalt, bonyolultan rétegezett beszédmódot, a ténylegesen nyomdakész mondatokat, és bárhányszoros alárendeléssel is kúszott a mondat előre, a végén mindig visszatalált a főjéhez, lett mindig állítmány, a megfelelő - az közvetlenül átélhette a magyar nyelv nagyszerűségét, és, megengedem, kissé túlzón, ujjongva gondolhatott arra, hogy ő is e nyelven beszél, hallgat, él. És akkor még nem szóltunk a Fejtő-mondat tárgyszerűségéről, könnyed és mély tudásáról, történelmi-politikai tájékozottságáról, léptékéről, és ha kekeckedni akarunk, hiúságáról: hogy ő tudja, hogy ő tárgyszerű, könnyed és mély és etc. - Egyébként „régi” mondatok ezek, mint a Kemény Zsigmondéi vagy a Krasznahorkaiéi, szerkezetük bizonyos értelemben opponálja a jelen világát, vagy másképpen mondva: nem felelnek meg a kaotikusságnak, nincs annyi rend itt kint, mint amennyi ezekben a mondatokban ott bent. Persze az ilyen mondatok erős helyzetben éppen a kintet és a bentet szüntetik meg, és emlékeztetnek legalább a csillagos égre fölöttünk. Nem akarok kijönni a zárójelből. „Írj, ne kényeskedj.” \[Danilo Kiš\])

Más jelzőknek ugyan nem híján (zagyva, aljas, nívótlan), maradok az Eörsi által új, szép dimenzióba hozott szónál: züllött. A cikk itt valóban elismerésre méltó eredményeket ért el (igazán csak mutatóban: Féja 1946-ban a magyarsága miatt volt bajban, nem a fenti - egyébként a cikkben szinte büszkén, de semmiképpen nem kritikusan említett - mondat és társai miatt), de erre még nem rántottam volna pennát, sőt még a szóvivőmet sem serkentettem volna munkára. (Nem úgy Orbánét, az övét serkenteném, a szóvivőm még mindig nem kapott választ tőle, hogy akkor ajánlott irodalomnak tekintsük-e, derék magyarok, a Demokratát vagy se nem. Volna fontossága: minden ott leírt malackodás a főnöke fejére hullik vissza, csak mert lusta a szóvivő.) Minek időt erre vesztegetni, semmi meglepő nem történt, ilyenek történnek most errefelé, Fejtő nem szorul védelemre, ama lap nem szorul kritikára (nincs mit kritizálni rajta, úgy jó, ahogy van), én nem a megírásra.

Fejtő drámai vétsége, hogy a minap kioktatta Orbánt. (Az esethez egyébként nem kellett volna egy Fejtő, elég lett volna egy emeletlen érettségi is, abból a rárontós mondatból legföljebb a névelők értelmezhetők nehézség nélkül ebben a görög-zsidó-keresztény kultúrkörben, ami van itt nekünk nyereg alatt puhítva. Az persze valóságos kérdés volna, hogy a mai bal- (jobb-) oldalnak milyen a hagyománya a nemzeti kérdést vagy a nemzet kérdéseit illetően, mennyiben teljesítik be vagy árulják el ezen hagyományokat, vagy mennyiben kéne ezeket elvetni, átfogalmazni, értelmezni, megérteni. Volna itt magyar munka elég. Egy ilyen rossz, hepciás mondat ettől a munka, ettől a nemzeti munka elől veszi el a levegőt. Ez az Orbán-mondat igazi hibája, felelőssége, pusztítása. A jobboldali szóvivők azóta magyaráznak és magyarázkodnak, a baloldaliak meg azt hiszik, ehhez képest ők a szeplőtelen fogantatás, ugyan, összességében a semmi hámozása, elég jó órabérben, a kontónkra. Az idő meg múlik.)

Az ilyen (Orbánt szájára vevő) személy számíthat a „nemcsak tolvaj, de buzi is” típusú támadásokra, így tudtuk meg az Orbán-szőlők szereplőiről, hogy nemcsak természetesen hazudnak, galádul gyűlölködnek, hanem, nem részletezem, unom, szégyenletes. De azt azért nem gondoltam volna, hogy ezt nem átvitt értelemben is használni fogják. Gondolom, az előfeltételezés az, hogy a nemzeti érzelmű magyar heteroszexuális. (Ne tessék előre inni a medve bőrére, ebből még nem jő, hogy minden pinabubus jó magyar volna. Igaz, nem is kizáró ok. Ha ehhez hozzávesszük, márpedig hozzávesszük, hogy nincs baloldali meg jobboldali pina, akkor... de csitt, ennyire nem reményt keltő a haza jelene, jövője, múltja.) Ilyen nincs, mondogattam magamban, de ott volt: „Az az érzésünk támad, mintha Fejtő egy pillanatra sem tévesztette volna szem elől József Attilát. (...) Legjelentősebb versei szinte a szeme láttára születtek, már-már a barátságnál is többet jelentett számára a tragikusan elhunyt zseni.”

Már-már. Ekkor - mégiscsak - nagy levegőt vettem, s noha mind a mamámnak, mind Gizellának, a gépírónőmnek, ha élhetek evvel a genitívvel, ígéretet tettem, hogy lehetőség szerint nem beszélek csúnyán, és a bűnre vezető alkalmat is elkerülöm, arra gondoltam, hogy a magyar nyelvnek, múltnak, hagyománynak, szellemiségnek, önbecsülésnek, keresztény neveltetésemnek, piarista diák múltamnak, a józan észnek, és egyáltalán a nemzeti fölemelkedésnek, valamint a Professzorok Batthyány Körének tartozom annyival, hogy ennek az izének a micsodáját csöndben elküldjem a picsába, már-már.
