---
authors:
- Margócsy István
categories:
- ÉS
title: "Krasznahorkai"
date: "2025-10-18"
---

# Margocsy: Krasznahorkai: mű, szerep – és személy – Krasznahorkai László Nobel-díjas

[Cikk](https://www.es.hu/cikk/2025-10-17/bazsanyi-sandor/pokolian-krasznahorkai-laszlo-nobel-dijas-.html)

Amit Márai, Krasznahorkainak tisztelt elődje mondott: „az író nem kompromisszum, az író – ellenállás”, alighanem Krasznahorkai életművére is érvényesnek tekinthető: minden műve ellenállás, nem a politikával, nem egy rendszerrel, hanem a Világgal szemben. Persze a világ egészével csak melankóliával lehet szembenézni – ezért az ellenállás is melankolikus lesz –, hiszen az ellenállás kinyilatkoztatása magában foglalja kudarcának jóslatát is.

*

Krasznahorkai László a mai kor legautentikusabb s legrokonszenvesebb prófétája – ha még maradt valami relevanciája a prófétaság kategóriájának. Úgy teremti meg (műveiben) a próféta figuráját, úgy játssza el (a nyilvánosságban) szerepét, mintha az archaikus prófétaságnak nem járt volna el az ideje – számára az Igazság képviselete és hangoztatása mintegy természetesnek tűnik: azt hiszem, ő maga, személyében, szerepében s alkotásaiban az, amit hajdan „túlfeszített lényeglátónak” neveztek. Részéről az irodalomnak (a művészetnek) semmi más funkciója nincs (nem is volt, nem is lesz), mint az Igazság felmutatása – illetve annak ábrázolása, milyen rémes és viszontagságos sors vár arra, aki a végletekig komolyan veszi, hogy az Igazságon (felismerésén, keresésén, elfogadásán – és gyakorlásán) kívül nincs és nem is lehet semmi más, ami értelmet adhat az életnek, amelynek semmi értelme és semmi transzcendenciája egyébként nincsen.

*

De a világ számára az életnek egyetlen értelme adatott meg. Várni a prófétát és (rajta keresztül) a megváltást („Megjött Ézsaiás” – vajon tényleg megjön?) – ám azt a felemelő vagy kétségbeejtő paradoxont is tudomásul kell venni, hogy a megváltást hozó (hozni akaró) figura, legyen bármily vonzó és félelmetes, alapjaiban kétes: szélhámos, mint Irimiás, sorozatgyilkos, mint Herman vagy Herscht. Hisz már az Igazság felismerése is kétes játék alapján zajlik: vagy a világtól elvonult, súlyosan frusztrált értelmiségiek, vagy félkegyelmű balgák ismer(het)ik fel – s használatában aztán legalább annyira lesznek igazságosak, mint igazságtalanok. Talán úgy lenne a leg-Igazságosabb, ha a várakozás annak jegyében zajlanék: „úgy vétem el, hogy várom”.

*

S Krasznahorkai profetizmusában van egy megrendítően bölcs és tétova állásfoglalás: nem azt mondja, amit az archaikus próféták példája sugallna, hogy mit kell tenni – hanem arra hívja fel hol mennydörgően, hol humorosan a figyelmet: mit nem kell, mit nem lenne szabad vagy nem lenne helyes tenni! Hiszen a világ állandóan parancsok kötelékeiben forog – a prófétának arra kell felhívnia a figyelmet: a mindennapok parancsai mind érvénytelenek –, ezért különleges látásmódra s különleges szemléletmódra kell(ene) szert tenni.

*

Egy próféta számára nincs idő: „Telik, de nem múlik.” Mindig ugyanaz történik, minden korban, minden földrajzi helyszínen ugyanaz a háború (és háború!) folyik – örök visszatérésben nézik és nyírják egymást az emberek –, s ugyanúgy magyarázzák és félremagyarázzák a világot (hisz a világ felfogása sem fizikailag, sem harmóniailag nem Igaz alapokon nyugszik); s ha valaki meglátja az Igazság fényét, akkor sorsa mind emelkedettségében, mind halál­ra­ítéltségében megpecsételődik: ahogy Herman, a vadőr mondja, rémtettei előkészítéseként s meggyilkoltatásának igazolásaként: „hisz ki értené azt a gondolatmenetet, amely egy rémálomtól a felismerésig jut. Igazságot kell tennem.” Emiatt ismétlődik meg Krasznahorkai műveiben lényegében minden motívum; a profetikus látásmód oly egységes ebben a félszázados életműben, hogy azt is feltételezhetnénk: a szerző mindig ugyanazt a történetet írja, csak a díszleteket rajzolja minden esetben más, meggyőzően izgalmas és látványos variativitásban.

*

Ami Krasznahorkai profetizmusát egészen különlegessé teszi, az „csak” annyi, hogy minden olyan figuráját, akinek megadta a lényeglátás adottságát vagy képességét, rögtön végletesen esen­dő­nek és veszélyeztetettnek is mutatja – olyannak, aki egyszerre van innen és túl a világ „normalitásának” határain, s ezért könnyen, gátlástalanul, rettenetesen és kétségbeejtően lép át e határokon; aki hősként lép fel, de szánandó és ne­vet­séges senkiháziként működik – az áb­rá­zolás módját egyszerre hatja át a fen­séges komorság és a gonosz irónia. Ezért lehet retorikailag paradox módon az ő alapműfaja az ironikus gyászbeszéd (vö. Eszterné, Irimiás szónoklatait).

*

Hatvanéves születésnapi ünnepén Krasznahorkai művészetét „misztikus katasztrofizmusnak” neveztem el. Hiszen e művészet mindvégig a katasztrófa, a világvége szituációját vázolja fel (rendkívül érzékletesen és elhihetően) – minden Krasznahorkai-mű azt sugallja: most már mindennek vége van vagy lesz. Ahogy a Wenckheim báró-könyv figyelmeztetése szól: „én vagyok az, aki nem létrehoz, csak jelen van minden hang előtt, mert én az vagyok, aki Istenigazából ennek az egésznek csupán a végét várja”. Ám a katasztrófa sújtotta világban egy „misztikus” valami azért mégis működik, minden világvégétől függetlenül: s ez a művészet, a művészeti alkotás, ami emlékeztetni tud arra, hogy az Igazság (régen? most is? nem érdekes!) fel tudja mutatni magát. Krasznahorkai egyetemes katasztrófavízióját folyamatosan átragyogja a művészetnek mint valami vallásnak áhítata, amely oly erősen tud hatni, hogy akár a természetet is a maga képére tudja (jó esetben) formálni: ha a város leég is, a város leégéséről a kánont tovább kell énekelni. Krasznahorkai arra a zenészre emlékeztet, aki a Titanic süllyedésekor is végig zenélt – csakhogy ő azt is tudja, hogy a saját hajója süllyed.

*

Személyesen: hogy mily erős e művészetvallás próféciája. A Seiobo nagy fejtegetése nyomán úgy éreztem, nekem is meg kellene néznem az addig csak könyvből ismert Alhambrát – s láttán meggyőződtem, a leírásnak (tehát a narrátor-szerzőnek) igaza van: „Mert nem tudni valamit, bonyolult folyamat, amelynek története az igazság árnyéka alatt zajlik. Mert igazság van. Hisz van Alhambra. Ez az igazság.”

*

Végül, még személyesebben: mindig is híven fogok emlékezni a pilisszentlászlói Krasznahorkai-ház kertjében bográcsban főtt birkagulyások ízére, hangulatára és társaságára.

# Bazsányi Sándor: Pokolian – Krasznahorkai László Nobel-díjas

[Bazsányi cikk](https://www.es.hu/cikk/2025-10-17/bazsanyi-sandor/pokolian-krasznahorkai-laszlo-nobel-dijas-.html)

És akkor most már az irodalom intézményes nagyvilágának legmagasabb ceremoniális szintjén is ki van mondva: Krasznahorkai László világirodalmi jelentőségű író.

Ami azért eddig is nyilvánvaló volt.

És nemcsak a Nobel-díjnál szakmailag talán fontosabbnak számító Man Booker-díj 2015-ös odaítélése miatt (meg még sok más díj miatt). És nemcsak a nemzetközi filmművészet legnagyobbjai közé tartozó Tarr Bélával való több évtizedes, vitathatatlan remekműveket eredményező együttműködés miatt (Kárhozat, Az utolsó hajó, Sátántangó, Werckmeister harmóniák, A londoni férfi, A torinói ló). És nemcsak az államszocialista idők térségi nyomorát egyetemes-egzisztenciális képletként megfogalmazó Sátántangó miatt. És nemcsak az 1985-ös indulás után kiteljesedő pálya lenyűgöző íve és (sokakat zavarba ejtő) változatossága miatt. És nemcsak az úgynevezett „urgai fordulattal” (az első Távol-Keleten játszódó mű, Az urgai fogoly címéből és témájából lepárolt metaforája a Krasznahorkai-befogadástörténetnek) bekövetkező kulturális léptékvétel miatt. És nemcsak…

Hanem és elsősorban a saját nyelv miatt. Krasznahorkait ugyanis a kevés nyelvteremtő írók egyikeként tisztelhetjük az ezredforduló magyar irodalmának térképén (és most csak három, nála korábban indult kolléga nevét említeném ebből a szűk körből: Mészöly Miklós, Kertész Imre, Nádas Péter). És nem pusztán azért, mert többnyire szokatlanul hosszú mondatokban fogalmaz. Meg hogy ezek a hosszú mondatok roppantmód kidolgozottak (olyannyira, hogy esetenként még ki is szokták állítani némelyiket a nyüzsgő irodalmi piac valamelyik látványpékségének a kirakatába, teszem azt „Az Év Legfontosabb Mondata” márkajelzéssel ellátva). Sokkal inkább azért nevezhetjük Krasznahorkait nyelvteremtő, következésképpen világteremtő írónak, mert nem a hozott, megszokott vagy kiüresedett jelentésükben használja a szavakat, hanem újra vagy egyenesen új jelentést ad nekik, többek között a hosszú-hosszú mondatokban dúló nyelvi játékok jóvoltából. A nyelvteremtés pedig szükségszerűen jár együtt a világteremtéssel – ahogyan a híres Wittgenstein-mondat nyomán is gondolhatjuk: „Nyelvem határai világom határait jelentik.” Bár Krasznahorkainál, mint minden jelentős írónál, a nyelvileg teremtett világ határainak folyamatos kitolásáról és áthágásáról van szó. Akár tematikus, akár poétikai értelemben. Mert a nyilvánvaló azonosságokkal együtt is mennyire más nyelven beszél mennyire másról a pályanyitó Sátántangóban és a harminc évvel később megjelent Báró Wenckheim hazatérben.

De nézzünk most egy gyors párhuzamot egy másik olyan íróval, aki szintén saját nyelvet teremtett, és aki történetesen szintén megkapta több mint húsz éve azt a nemzetközi díjat, amelyet most Krasznahorkai. Bár neki nem kellett külön lerombolnia az érvénytelenné vált nyelvet, és felépítenie helyette az érvényeset, hiszen tőle már tizennégy éves korában elvették az anyától kapott és kulturálisan beágyazandó nyelvét, miáltal kénytelen volt keresni, jobban mondva művi eszközökkel kidolgozni egy újat, egy sajátot. Ahogyan a nyolcvanas évektől kezdve Krasznahorkai, úgy a hatvanas évektől kezdve Kertész Imre sem szavakat teremtett, hanem új jelentést, egyáltalán értelmet adott a régi szavaknak. Például a „pokol” szónak.

Mert mit is mond Kertész, pontosabban a Sorstalanság elbeszélő hőse, amikor előzékenyen válaszol az őt faggató újságíró kérdésére: „Nem pokolnak kell-e – kérdezte – elképzelnünk a koncentrációs tábort? – és azt feleltem, sarkammal közben néhány karikát írva lábam alá a porba, hogy ezt mindenki a maga módja és kedve szerint képzelheti el, hogy az én részemről azonban mindenesetre csak a koncentrációs tábort tudom elképzelni, mivel ezt valamennyire ismerem, a pokolt viszont nem.”

És füleljünk oda azonnal Krasznahorkaira, pontosabban a Sátántangó két egymással beszélgető szereplőjére: „»Komám… kérdezhetek valamit?« »Na, mondjad.« »Szerinted…?« »Szerintem?« »Szerinted… izé… pokol is van?…« Irimiás nyelt egy nagyot. »Ki tudja. Lehet.« / »Minden másképp van – szólalt meg Irimiás hosszú csend után. – Hiába láttunk most valamit, ez még semmit nem jelent. Menny? Pokol? Túlvilág? Badarság. Biztos vagyok benne, hogy teljesen mellétrafálunk ezekkel. És hiába működik szüntelenül a képzeletünk, egy csöppet sem jutunk közelebb az igazsághoz.«”

De azért hozok még két másik idézetet annak érzékeltetésére, hogy Krasznahorkai mennyire más és más szöveghelyzetekben mennyire más és más hangfekvésekben szólaltatja meg ugyanazt a szót – most tehát továbbra is a „pokol” szót. Először a Viharsarokban játszódó Wenckheim-regény egyik hosszasan indázó mondatának egyik vigasztalanul szorosra húzott hurkában: „… ilyenkor az úgynevezett gondolkodó ember saját magát ítéli megsemmisülésre, hisz nem elég, hogy már maga az az út is téves, amelyen ezután elindul, na de ahonnan mindezt tenni készül, az előzetes, az előkészület, az előfeltevés, az előítélet, az maga a pokol, ahonnan nincs is másfelé út, csak a helytelen direkciókba…” És olvassuk mellé a távol-keleti nagyváros lidércesen működő közlekedési csomópontját leíró novella, a Nine Dragon Crossing egyik mondatszerkezeti csomópontját, amely az előző példamondat vigasztalanságának tükrében mégiscsak valamilyen vigasztaló dallamossággal szól a „pokolról”: „…péntek este fél tizenegy, vagy tizenegy, mindegy, kellemes, egyre kellemesebb a levegő, mintha még a levegő is kicsit megmozdult volna, nem szél, az azért nem, ez mégiscsak Shanghai és augusztus és pokol, de mintha, egy kicsit, a levegő, mégis meg-meglegyintette volna őket mind…”

Szabadon válogathatunk tehát a különböző Krasznahorkai-mondatok, a különböző Krasznahorkai-művek között. Merthogy sokféle olvasóhoz szólnak sokféleképpen ezek a művek – kinek a pap (a korai könyvek monokróm Kádár-kori szürkéjével), kinek a papné (a kultúrában tett földrajzi-történelmi utazások színes kaleidoszkópjával), kinek a papné szeretője (…), kinek a papé (…), kinek a… De inkább úgy mondanám, hogy Krasznahorkai megtanítja nekünk elfogadni, sőt megszeretni a sokféleséget, a sokféleség sokféle változatát.

És végül hadd ismételjem meg, immár tovább pontosítva, az írásom elején már rögzített tényt: Krasznahorkai László világirodalmi jelentőségű és pokolian jelentős író.