---
authors:
- Várkonyi Benedek
categories:
- 
title: "A komornyik igazodik a gazdájához"
date: "2024-05-24"
---

> https://www.es.hu/cikk/2024-05-24/varkonyi-benedek/a-komornyik-igazodik-a-gazdajahoz.html
> INTERJÚ - LXVIII. évfolyam, 21. szám, 2024. május 24.
> Lévai Péterrel beszélgetett Várkonyi Benedek

**Mintha az ember már saját magát akarná utánozni: agyat csinál, amely azután majd sok mindenben helyette dolgozik. Ír, fest, zenét szerez; és akkor talán majd a leendő Beethovenekre, Thomas Mannokra, Cézanne-okra sem lesz szükség. De most még szerencsére van, mert a mesterséges intelligencia az ember géniuszából táplálkozik. És ez az eszköz majd mindenfélében segíthet nekünk; Lévai Péter fizikus, a HUN-REN Wigner Fizikai Kutatóközpont főigazgatója úgy képzeli el, mint afféle személyi asszisztenst. Szegedi Boris az 1930-as években már megálmodott egy ilyet, a gépszolgát, Fur-Fa-Rag-Ta című gyerekkönyvében: „Reggel a kávét hidegen tálalta. A fürdővizet olyan melegen engedte a kádba, hogy szinte buzgott a forróságtól.” A „gépszolgának” csakugyan lehetnek veszélyei, igaz, másfélék, sokan tartanak is tőle. Akárhogy is, az emberi agy egyelőre nagyon keveset tud saját alkotásáról, a mesterséges intelligenciáról.**

– **Nagyon sokat beszélnek a mesterséges intelligenciáról, mert lehet vele beszélgetni, képeket fest, nagyon sok furcsa újdonság van körülötte. De voltaképpen már ötven évvel ezelőtt is beszéltek róla. Mi történt mostanában, hogy az egész kérdés ekkora lendületet kapott?**

– Szerintem a fordulópontot az jelentette, hogy az utóbbi tíz évben sikerült olyan számítógépes hátteret létrehozni, amely már meg tudja válaszolni azokat a kérdéseket, melyek az elmúlt ötven évben folyamatosan fölmerültek. Ha jól tudom, a ChatGPT-be háromszázmilliárd szó került bele különböző nyelvekből, és akik ezzel találkoznak, azok a tudásnak olyan tárához férnek hozzá, amely szinte felfoghatatlanul széles. Tehát az MI nem egy buta rendszer, nagyon sok írott tudást halmoztak föl benne. Viszont ahhoz, hogy ez működjön, nagyon komoly számítógépes háttérre van szükség.

– **A mesterséges intelligenciáról beszélünk, de az intelligencia egyelőre mégiscsak emberi tulajdonság. Az evolúciónak évmilliókra volt szüksége ahhoz, hogy ezt megalkossa és kifejlessze. Az ember pedig most évek alatt akar hasonlót csinálni. Nem hiú törekvés ez?**

– Úgy gondolom, hogy a mesterséges intelligencia név nagyon jó marketingfogás volt, mert rögtön fölkeltette az emberek érdeklődését. Azon gondolkodunk, hogy az MI vajon a barátom vagy az ellenségem. Az, amit ma így szeretünk nevezni, szerintem valójában egy eszköz. Fiatal koromban még logarléccel dolgoztam, és nagyon örültem, amikor megkaptam az első számológépemet. Most már olyan komplex rendszerek vannak a háttérben, amelyek nyelvi, kulturális kérdésekben is képesek a segítségünkre lenni. Hogy valójában mit is jelent a mesterséges intelligencia, arra nem látok jó definíciót. Inkább aszerint kellene meghatározni, hogy mire akarjuk használni. Van, aki beszélgetésre, van, aki közgazdasági jóslásra használná, más pedig a tudományos kutatásban szeretne segítséget kapni tőle. Nagyon sokrétű a felhasználása, és azoknak, akik most a mesterségesintelligencia-eszközöket „gyártják”, keresniük kell, milyen a megcélzott felhasználói körük, hogy milyen irányba alakítsák, fejlesszék az MI-jüket. A ChatGPT csak egy a sok közül, az utóbbi időben ez az MI kapta a legnagyobb publicitást a nemzetközi sajtóban.

– **Ez mégiscsak egy gép. Az agy végtelen szerkezetűnek tűnik, legalábbis nem látunk a legmélyére. Egy masina viszont véges, mert véges a kapacitása. Ettől az az érzésünk lehet, mintha nem lehetne teljesen megbízni benne. Én bizalmatlanul nézek rá. Ott volt az Amazon példája: egy gépre bízták az állásra jelentkezők kiválasztását, és a gép csak férfiakat választott ki. Tehát mennyire bízhatunk meg benne?**

– Ez egy fejlődésben lévő eszköz, és az az igazi kérdés, hogy mennyire megbízható a tudása ott, ahol használni akarjuk. A ChatGPT-be például bevittek rengeteg írott szöveget, regényeket, újságcikkeket, mindent, ami elérhető volt az irodalomban, a világkommunikációban. De tudjuk, hogy vannak hazug hírek is. Az eszköz ezeket elemzi és elrendezi. Az ő rendszere ki tudja-e szűrni az ellentmondásokat, és ha igen, akkor ki fogja eldönteni, hogy az állításokból melyik a hamis és melyik az igaz? A fejlesztés során kérdéseket tesznek föl neki, és a rossz válaszokat kijavítják. Különböző minőségű rendszerek vannak, és akinek több pénze van, az inkább képes arra, hogy javítsa a saját mesterséges intelligenciája minőségét. Az országok történelemkönyvében is különbözőképpen van leírva ugyanaz az esemény. Akkor mi az igazság?

– **Mindez milyen hatással lehet az egész emberi civilizációra?**

– Ez pofonegyszerű: a szabadságfokunk meg fog nőni; ma is nagyon sokan utaznak a világban, mert meg tudják rendelni a repülőjegyet, kiválasztják a szállást. Mondjuk elmegy valaki Uruguayba. A zsebében ott fog lapulni egy MI kliens, magyar nyelven. Attól megkérdezi: MZ/X, hogyan kell itt buszjegyet venni. És akkor MZ/X háromszázad másodperc alatt végigböngészi a lehetőségeket, hogy Montevideóban hogyan kell buszjegyet venni. Emellett a bábeli nyelvzavar is szűnni fog majd. Ha kérdezek valamit Uruguayról, akkor ő megnézi az uruguayi írott anyagokat, és abból válaszol, anélkül hogy tudnék spanyolul. Ahelyett, hogy a helyszínen megpróbálnám ősmagyarul megkérdezni azt, amire kíváncsi vagyok, vagy abban reménykedem, hogy magyar bevándorlót találok. Az egyik legfontosabb ebben az, hogy el fognak tűnni a nyelvek közötti gátak. Tehát sokkal nagyobb lesz a szabadsági fokunk. Én úgy tekintek az MI-re, mint egy személyi asszisztensre, aki segít abban, hogy eligazodjam a világban.

– **Vannak olyan félelmek, hogy majd átveszi a hatalmat, és ehhez hasonló fantazmagóriák keringenek. Sokszor fölidézik a Gólem példáját, amelyet életre keltettek, azután elszabadult, és nem lehetett megfékezni. A mesterséges intelligencia is tanul, tanul, és olyan lesz, mint a Gólem: ellenőrizhetetlen, nem lehet majd kordában tartani. A gép tanulása nem olyan, mint a láncreakció?**

– Ezt nem látom veszélyesnek, ugyanis az MI-ket pillanatnyilag emberek programozzák, fejlesztik, és az nincs beléjük építve, hogy önálló életre keljenek, önállóan írjanak programokat. Egy eszközt sok mindenre lehet használni, ahogyan egy ásót is: lehet vele ásni, de lehet a kocsmában is használni, másképpen. Ezért nem az ásó a felelős. Itt már belép az etikai kérdés is, ami elvezet a politikához. Ahhoz, hogy a társadalom hogyan ítéli meg, ha valaki ezt rosszra akarja használni. De mi az a rossz? És egy másik kérdés például az, hogy az állam hogyan kezeli az adatokat, és mire akarja fölhasználni azokat. A parlamenti képviselőknek kell eldönteniük, mire használhatja azokat az állam. Európában ez egyre komolyabb kérdés, és mostanában jó megoldások születnek.

– **Ha végignézzük a történelem borzalmait, azt látjuk, hogy az ember nem sikerült valami nagyon jól. Amikor az ember mesterséges intelligenciát gyárt, és annak száz meg ezer változatát, akkor ezek a rendszerek nem „öröklik” valamiképpen az ember attitűdjét?**

– Szerintem nem, mert mint eszköz nem erre szolgál.

– **De egy kutyából lehet aranyos ölebet és vérebet is csinálni…**

– Én biztos, hogy soha nem csinálnék vérebet egy kutyából, és ha többségben vannak azok, akik ezt nem szeretnék, akkor nem lesz ilyen. A lehetőség nem jelenti azt, hogy valami meg is történik. Mindig emberek vannak a dolgok mögött, én ezért tartom nagyon fontosnak az oktatást. Az MI azt fogja kikényszeríteni, hogy az iskoláskorban nagy felelősségük lesz a szülőknek és az iskolának is, el kell ültetniük a gyerekekben, hogy mire tudják használni a személyi asszisztensüket. Az MI voltaképpen egy felturbózott mobiltelefon. Az alfa generáció nem tanulja a mobiltelefont, hanem szinte azzal születik. A mesterséges intelligencia magával hozza azt, hogy a társadalom is felnő, megtanulja, hogy az egész emberiség tudása a rendelkezésére állhat. Az „állhat” azt jelenti, hogy ez egy lehetőség. Nagyon fontos, hogy mit kérdezek. A személyi asszisztensem hozzám fog idomulni a kérdéseim alapján. Ha sokat utazom, akkor sokat kérdezek a buszról, a repülőről, a szállásról, és valószínűleg nem fogok kérdezni a brüsszeli csipkeverésről. De esetleg egy építész azt kérdezi a saját asszisztensétől, hogy ki, mikor építette a Cluny apátságot. Amikor ön azt mondja, hogy gyarlók vagyunk, akkor igaza van, de éppen a mobiltelefon mutatta meg, hogy ki tudja terjeszteni a képességeinket. A mesterséges intelligencia ezt megsokszorozza. Alapvetően tőlünk fog függeni, tőlünk kell függenie, hogy milyen dolgokat kérdezünk.

– **Esetleg egy hangszerhez lehetne hasonlítani? Aki jól tud rajta játszani, az sokat tud kihozni belőle, aki meg rosszul, az keveset?**

– Igen, van, aki Paganini lesz. Én például nagyon várom, hogy legyen személyi asszisztensem. És ha már az emberi intelligenciáról beszélünk, akkor azt is el kell mondani, hogy az emberi gondolkodásban nagyon sok hiba van. Valamit sejtünk, és az talán úgy is van, ezért jókat is tudunk róla vitatkozni a barátunkkal. A mesterséges intelligencia viszont pontosan tudja azt, amit tudni kell. Benne van az információ, de hogy az igaz-e, az más kérdés.

– **Magyarországon a mesterséges intelligencia kutatása vagy fejlesztése mennyire halad a világgal együtt? Vagy éppenséggel előtte, mert volt olyan magyar, aki a világ előtt járt, például Wigner Jenő, akiről ezt az intézetet elnevezték.**

– Szeretném azt mondani, hogy jól állunk, hogy nagy szerepe van a Mesterséges Intelligencia Nemzeti Laboratóriumnak, hogy a nemzeti programok lehetővé teszik a lépéstartást, s hogy a magyar PuliGPT-rendszert okvetlenül ki kell próbálni. De az MI-fejlesztés nagyon pénzigényes munka. Egyes országokban óriási magántőkét fektettek az MI-k megalkotásába és tökéletesítésébe. Valahol a sikeres követők között vagyunk, ugyanakkor nagyon föl kell kötnünk a nadrágot, mert a tudományos életben és kutatásban a mesterséges intelligencia alkalmazása időközben a hétköznapok része lett.

– **A kutatások pontosságot, egzaktságot követelnek meg, és nem engednek meg „lötyögést”. Akkor mindez mennyire használható a természettudományos kutatásokban?**

– Sokkal jobban használható, mint ahogyan azt gondolnánk vagy reméltük. Itt új lehetőségek nyílnak, amikre korábban nem is gondoltunk. Érdekes módon ezeket a módszereket jobban használják például a biológiában, mint a fizikában. Ami korábban másfél évig tartó munka volt, az ma elvégezhető tíz perc alatt.

– **Ha ez a bizonyos „asszisztens” sok mindent átvesz majd tőlünk, akkor sok mindent másképp fogunk csinálni, mert gondolom, az agy bizonyos részei felszabadulnak. Most például már nem kell számolnunk, vagy sokkal kevesebbet. Akkor ez megváltoztatja majd a gondolkodásunkat?**

– Ez nagyon fontos. Ahelyett, hogy az agyamnak a működő tíz százalékát arra használnám, hogy automatikus műveleteket végzek, most mindazt elvégzi az asszisztensem, és marad időm, energiám arra, hogy más jellegű dolgokat gondoljak végig. Ezt úgy nevezik, hogy innováció: kitalálok valamit. A fizikusok például sok mindent kitalálnak, csakhogy mire végigszámolják azt, az bizony sok időbe telik, és akár az is kiderülhet, hogy az ötlet zsákutcába vezet. Ehelyett odaszólok majd az asszisztensemnek, hogy MZ/X, csináld ezt végig nekem, és öt perc múlva MZ/X azt mondja, hogy ez és ez az eredmény. Akkor esetleg azt mondom: a fenébe, nem jó ez az eredmény, nem ezt vártam, ez így nem fog működni. Amit mi intelligenciának nevezünk, az lehet akár a józan paraszti ész is, s ezt kezeli az MI; ami pedig a sok bizonytalanságon alapu­ló intuíció vagy hetedik érzék, az pedig az ember. Így tudunk együttműködni. A természetes és mesterséges intelligencia szimbiózisban fog élni. Amikor azt kérdezi, hogy át fog-e verni a mesterséges intelligencia, akkor azt mondom, nem fogok igénybe venni olyan asszisztenst, amely képes átverni.

– **De ezt csak akkor tudom meg, amikor már átvert.**

– Reméljük, hogy nem az életembe fog kerülni, és akkor lecserélem. De ez már az üzleti modell oldala: az MI-asszisztens biztos pénzbe fog kerülni, és ha már fizetek érte, akkor olyan asszisztenst szeretnék kapni, aki segíti a munkámat, és nem azzal kell foglalkoznom, hogy hol fog átverni. Az nem lenne jó, ha egyetlen nemzeti vagy világszintű mesterséges intelligencia lenne, és mindenkinek azt kellene használnia. Akkor lehetne okunk a félelemre. Addig lesz jó, amíg többféle van belőle, és ráadásul össze is lehet vetni őket. Azt pedig, hogy öntudatra ébred egy mesterséges intelligencia, azért nem tudom elképzelni, mert látom, hogy miként fejlesztik, mit építenek bele.

– **Az ember a mesterséges intelligenciával próbálja egy kicsit saját magát utánozni. De ebben a törekvésben nincs benne valamelyest az ember önhittsége? Hogy mindent meg tud csinálni?**

– Nem, mert ez az egész egy produktum lesz. Ezt valakik sok pénzből, sok energiával előállítják, utána fölkínálják, hogy mondjuk havi öt euróért ezt és ezt tudod használni. Ez egy szolgáltatás, amely idomul a személyiségemhez, ahogyan a komornyik igazodik a gazdájához. Ha a gazda  gyakran jár színházba, és színes ruhákat visel, akkor azt figyeli, hogy milyen színházi előadások vannak. Nem úgy lesz, mint a Hyppolit, a lakájban, hogy megmondja, hogyan kell viselkednie a gazdának. Ilyen személyi asszisztensre nem fogok előfizetni. A mesterséges intelligencia abban segíthet, hogy sok stresszhelyzetben megoldást ad, megkönnyíti az életemet. Nem fogok azon izgulni, hogy milyen buszra szállok, majd MZ/X megmondja. Vigyek-e esernyőt, MZ/X? Mikor érek oda, hogy védett helyen legyek? Tervezd úgy az utamat! Ez is a titka lehet annak, hogy nem hatvanévesen dobja fel az ember a bakancsot, hanem száz-száztíz éves korában. Esetleg az ember egészségére is odafigyel, és korholja, ha a második franciakrémest akarná megenni. De MZ/X-en keresztül valójában magammal beszélek, mert MZ/X a saját kisugárzásom lesz. A veszélyt abban látom, hogy már ma is szinte mindenki a kis buborékjában él. Ezt látja ön is, ha fölszáll a metróra. Senki nem nézi meg, hogy ki ül vele szemben, hanem a mobiltelefonját nyomogatja. Sokkal nagyobb veszélyt érzek ebben a buborékképződés­ben, és ennek sok ember nem tud majd ellenállni, mert nagyon kényelmes ilyen buborékban élni. Vagyis magam vagyok veszélyes saját magamra. És az is kérdés, hogyan lehet okosítani az embereket, ahogyan ön mondja, hogy ne pusztítsák el önmagukat. Az iskolában nem a lexikális tudást kellene tanítani, hanem azt, hogyan férünk hozzá, hogyan kell kérdezni. Az oktatási rendszerben nagyon nagy az ellenállás, nem akar ebbe az irányba mozdulni, mert megvannak a protokollok, és azokon keresztül kell préselni az embereket. Ha meg akarjuk tartani a versenyképességet, akkor erre a legjobb eszköz az oktatás. Nem szabad bután tartani az embereket, hanem igenis föl kell készíteni őket arra, hogy lesz egy mesterséges intelligencia asszisztensük, és annak segítségével tudják majd elérni és használni a világ tudását.

