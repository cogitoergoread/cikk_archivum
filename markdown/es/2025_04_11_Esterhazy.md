---
authors:
- Margócsy István
categories:
- ES
title: "Esterházy Péter - és a kortárs irodalom történetisége"
date: "2025-04-11"
---

> https://www.es.hu/cikk/2025-04-11/margocsy-istvan/esterhazy-peter-.html
> FEUILLETON - LXIX. évfolyam, 14. szám, 2025. április 11.

**Esterházy nagyívű pályája mint jelenség egészen különleges valami volt – lecsúszott és kizsákmányolt arisztokrata családból származván, nem kevés viszontagságon keresztül, tisztán írói tevékenysége (és ennek visszhangja) révén a társadalmi nyilvánosság központjába került; sokféle szerepet elvállalt, sokféle aktivitást mutatott fel (mindig magas színvonalon!), igen komoly szellemi befolyásra tett szert – s mindezenközben megőrizte írói autonómiáját és történelmi örökségét is, úgy vállalván a történelmi család képviseletének igencsak nehéz feladatát, hogy mindvégig távolságtartással nézte a történelmi autoritásoknak mindenféle fajtáját, beleértvén a saját családi hagyományát is. Esterházy egyszerre volt „egyszerű” író (vagy ahogy Ottlik fogalmazott: „egy ürge”), s egyszerre volt, hagyományos szóval élve, a „nemzet mindenese”: népszerű, igen sokak által olvasott „szépíró”, irodalmi és politikai publicista (mai szóval mondhatnánk: influenszer).**

**„Margócsy oldalról néz…”**
*Esterházy Péter: Paródia nézésre. Vázlat, 1997*

Hetvenöt éve született, majdnem tíz éve halt meg, s majdnem ötven évvel ezelőtt lépett az irodalmi pályára a magyar irodalom egyik legérdekesebb, legszínesebb, legváltozatosabb és legmegfoghatatlanabb nagy egyénisége, Esterházy Péter – próbáljunk hát megemlékezni róla és írásművészetéről, kíséreljük meg számba venni beláthatatlanul nagyra nőtt életműve hatalmas értékeit és kétségbevonhatatlan ellentmondásait, nézzük át a kimagasló remekműveket – de ne felejtkezzünk meg a problematikus alkotásokról sem. Esterházy igencsak bonyolult alkotó volt, akinek csillámló variabilitása igen sokféle művet hozott létre s rendelt egymás mellé (hisz amint maga is vallotta: a mellérendelést fontosabbnak tartotta az alárendelésnél, úgy az életben, mint a grammatikában), s az egymásmellettiség hol azt jelenti, hogy az egyes művek szédületes módon segítik egymást, hol pedig azt, hogy váltakozásuk változó értékeléseket fog magával hozni. Ami annak (is) következménye, hogy Esterházy, akárhogyan nézzük is, nemcsak író volt, hanem jelenség, azaz rendkívül fontos szereplője, alakítója, élvezője és elszenvedője az irodalmi (és nem csak irodalmi) nyilvánosságnak – amint megjelent és mindvégig képviselte magát, önmagában is méltó a társadalmi figyelemre!

*

Esterházy egy alkalommal így fogalmazott: „Esterházynak lenni esztétikai dolog” – s önmagára, s nem csak műveire nézvést igaza volt: amint írt, beszélt, alkotott és jelen volt, az mintha esztétikai gesztusként és minőségként is megfogalmazható lett volna; látványos volt, sokértelmű, sziporkázó, rögzíthetetlen, állandóan újrainterpretálandó, akár egy műalkotás. Ám ma már azt kell vagy lehet mondanunk: Esterházy Péter, azáltal, hogy eltávolodott tőlünk, esztétikaiból történeti jelenséggé alakult át, amelyre már nemcsak az esztétikai, hanem a történeti megközelítés érvényét is ki kell terjesztenünk – hiszen műve lezárult, szerepének és szerepléseinek már csak a nyomai és visszhangjai élnek (bár bizonyára még sokáig fognak élni); az emlékezőnek tehát nem marad más feladata, mint azzal szembenézni, amit – nem tehetünk mást – hagyatéknak kell tekintenünk. Mert a történelem, mint tudjuk, folyamatosan megy tovább: Esterházy művei, a szerző hiányában, elvesztették „aktualitásukat”, népszerűségük tagadhatatlanul visszaesett, a legújabb írók közül nem kevesen nyíltan távolságot tartanak az Esterházy-féle irálytól, a jobboldali és jobboldalivá alakult kultúrharcosok (köztük régi barátok) pedig visszamenőleg is megpróbálnak minden értéket megtagadni Esterházytól – eljárásuk erősen emlékeztet a szocialista kultúrpolitikára: mikor például a szigorú ideológus Pándi Pálnak fenntartásai voltak Kemény Zsigmond politikai állásfoglalásaival szemben, akkor természetesnek vette, hogy Kemény szépirodalmiságát is dezavuálnia kell… S épp ezért kell újra s újra rákérdezni az Esterházy-problémára – mert a nagy alkotók és alkotások mindig is mint probléma fognak a közvetlen (s a későbbi) utókor szeme elé kerülni.

Esterházy nagyívű pályája mint jelenség egészen különleges valami volt – lecsúszott és kizsákmányolt arisztokrata családból származván, nem kevés viszontagságon keresztül, tisztán írói tevékenysége (és ennek visszhangja) révén a társadalmi nyilvánosság központjába került; sokféle szerepet elvállalt, sokféle aktivitást mutatott fel (mindig magas színvonalon!), igen komoly szellemi befolyásra tett szert – s mindezenközben megőrizte írói autonómiáját és történelmi örökségét is, úgy vállalván a történelmi család képviseletének igencsak nehéz feladatát, hogy mindvégig távolságtartással nézte a történelmi autoritásoknak mindenféle fajtáját, beleértvén a saját családi hagyományát is. Esterházy egyszerre volt „egyszerű” író (vagy ahogy Ottlik fogalmazott: „egy ürge”), s egyszerre volt, hagyományos szóval élve, a „nemzet mindenese”: népszerű, igen sokak által olvasott „szépíró”, irodalmi és politikai publicista (mai szóval mondhatnánk: influenszer), aki sok ügyben hallatta szavát, az írói pályához hagyományosan nem illő módon („bizonyos mondatokat ne legyen szabad leírni, kimondani – ne legyen lehetséges”), volt futballista, lett sportújságíró, egyetemeken komolyan vett előadó – s a magyar irodalomban nem gyakori eset: világszerte egyértelműen elismert elit-művész (írói karrierjét alighanem azzal a remek képpel lehetne jellemezni, amelyet ő Petőfire alkalmazott: Esterházy olyan volt, mint egy légtornász). Mindehhez persze hozzájárult személyiségének varázsa is: a familiáris közvetlenség, amihez mintegy természetesként tartozott hozzá az arisztokratikus távolságtartás.

S írói pályájának alakulása is tulajdonképpen egészen különleges volt: egy avantgárd indíttatású írónak nemzeti klasszikussá emelkedésére a magyar irodalomban nemigen akad példa. Esterházy, aki pedig számtalan gyökérrel kapaszkodik, s nem csak a hetvenes-nyolcvanas években, a nemzetközi és a magyar avantgárd és neoavantgárd élő és lappangó hagyományába, népszerűsége és szerepe révén már a pálya közepére olyan általános elismertségnek örvendett, hogy az egyébként erősen avantgárdellenes magyar nyilvánosság jó része őt tekintette „a magyar próza” megtestesülésének, s később komoly javaslat is született arra, hogy róla nevezzék el „a magyar próza napját”. S az avantgárd kérdése (mondhatnám: fenyegetése) a kezdetektől mindvégig ott rejlett az Esterházy-interpretációk mögöttesében – s az interpretációk többsége e téren igyekezett is komoly megszelídítési kísérleteket tenni: miközben mindenki elismerte a Szentkuthy, Határ Győző, Hamvas Béla (Karnevál), Mészöly (Alakulások) és a hatvanas-hetvenes évek neoavantgárd törekvéseinek jelenlétét – fontosságát elhallgatták, s Esterházyt besorolták a dominánsnak tekintett Kosztolányi–Ottlik-hagyomány sodrába, amivel jelentős mértékben domesztikálták is a műveket (a számtalanszor megidézett, tehát a szerző számára bizonyára fontos Joyce jelenlétéről pedig szinte alig lehetett hallani).

Így a Termelési-regény (ami Nádas Péter szerint „egy regénynek alig mondható avantgardista szövegkonstrukció”) műfaj-elméletileg súlyos szabálysértései, vad szövegszerkesztési metódusai, az irodalmi konvencióval szemben nyersen provokatív gesztusai (a számottevő irodalmi, nem hivatalos nyilvánosságban) meglepően egységes elismerést arattak – az is igaz, hogy a recepció mindezen gesztusok az avantgárd hagyományba illeszkedését rögtön elhallgatta, s – egészen meglepő módon – olyan stratégiát javasolt és javallott, amely az újítások számbavétele mellett is sokkal inkább emlékeztetett a klasszicizáló interpretációkra, mint magának a regénynek az indulatára. S ugyanígy járt, ha persze sokkal bonyolultabban is, a nagy Bevezetés a szépirodalomba kötet is: a könyvről született impozáns interpretációk (Balassa Péter, Kulcsár Szabó Ernő, Radnóti Sándor, Szegedy-Maszák Mihály), bár mind szélsőségesen különböző értelmezéseket sugalltak a szövegek irányában, ám a posztmodern áttörés javallása mellett is elsősorban a nagy vállalkozásnak, az írói vállalásnak, nem pedig magának a műnek az interpretálását végezték el, ráadásul úgy, hogy a mű egésze helyett elsősorban az egyes, helyüket önállóan is megálló darabok játszották a főszerepet (így évtizedekre roppant erősen háttérbe szorultak, sőt: olvasatlanul maradtak a vadul avantgárd jellegű szövegek, A próza iszkolása, A mámor enyhe szabadsága, Halassi irkája – olyannyira, hogy például Balassa ezeket nem is tekinti műveknek vagy a nagy mű részeinek, mondván: ezek, a „zárt művekkel” szemben nyitott „nem-művek”, azaz „mindaz, ami kimaradt a műből: vázlat, javítás, forgács…”); másrészről pedig az a stratégia, amely a műnek radikálisan új nyelvfelfogását és nyelvkezelését hangsúlyozta, s a posztmodern törekvések európai horizontját vizsgálta (azaz Kulcsár Szabó Ernő kommentársorozata), a nyelvkezelés univerzalizmusának feltételezéséből kiindulva mintha eleve lemondott volna az egyes (akár későbbi) művek önállóságának elismeréséről.

*

A Termelési-regény hatalmas sikeréhez persze hozzájárult a megjelenés időpontjának véletlen szerencséje is: a hetvenes évek végére a szocialista kultúrpolitika már felélte minden valaha volt (?) belső tartalékát is, s mintegy kiszolgáltatta magát a lehetséges irodalmi ellenbeszédeknek – Esterházy nyelvi paródiája (amely nyíltan nem politizált) ezért hathatott különös erővel. Amint Radnóti Sándor ez időben megjegyezte: az ellenbeszédnek két lehetséges válfaja tudott hatni, a humoros mellé- és körülbeszélés fecsegő iróniája (Esterházynál) vagy a szembeszegülő hallgatás nagy gesztusa (Spiró Ikszekjében). A humoros, ironikus beszéd a parodisztikusságon és az áthallásokon keresztül hatott – és lett egy időre köznyelvivé: mintha kikacagni a hatalom nyelvét nagyobb öröm és nagyobb tett lett volna, mint a nyílt beszéd. Esterházy kanonizálása ezért kapott rögtön nagyon erős politikai hangsúlyokat is – ugyanis a nyelv eltérítését, a beszéd szabad voltát közvetlenül lehetett (ha persze túlzóan is) az erkölcsi-politikai szabadság ígéreteként interpretálni; ezért hangozhatott fel annyiszor, sem nem avantgárd, sem nem posztmodern módon, a nagy közösséget teremteni akaró, kanonizáló ige: e könyv, e nyelv maga a megtestesült szabadság (Bojtár Endre: „Erkölcsös könyv, szabad könyv… Sokunknak, sokaknak lesz és marad az elkövetkezendőkben kedves olvasmánya, bibliája”; Balassa Péter: a Bevezetés… nem más, mint „törekvés az igazságra”, azaz „a lapítás, a sunyítás, a hallgatás ellen emelt ház”).

De hát a nyelvnek ez a maga korában érvényesnek tűnő interpretációja mára mintegy kifordulni látszik: mintha Esterházy nyelvét is elérte volna a történelem nagy csele: maga a nyelve vált történeti ténnyé (s nemcsak amiatt, hogy a parodizált szocialista nyelvhasználatot elnyelte a föld). Esterházy mindent megtett avégett, hogy nyelvi gesztusaival megsemmisítse (vagy legalábbis a minimálisra csökkentse) a referenciális olvasás lehetőségeit, s íme: a Termelési-regénynek épp a nyelve lett maga a megtestesült referencialitás; nem az ábrázolt világ múlt el, hanem az, ahogyan beszélni lehetett róla. Emiatt is mondhatja róla, nem jogtalanul, a mai fiatal kritikus: „Ahhoz, hogy közel férkőzhessünk ehhez, ma már archeológiai munkát kell végeznünk, mert enélkül nem megy az olvasás…”). Ráadásul a nagy kánonteremtő művek alól nemcsak a nyelv, hanem az irodalom történése is kihúzta a biztos talajt: a 2000 után született magyar próza fejlődése teljesen hiteltelenítette az úgynevezett prózafordulat nagy teóriáját (amely persze teljesen meggyőzően soha nem tudott hatni) – az újabb irodalom látványosan nem akarta, hogy művei a Nádas–Esterházy-tengelyen legyenek értelmezendőek.

Mert hát azt alighanem be kell ismernünk: Esterházy műveinek legnagyobb, legértékesebb gesztusai mintegy önmagukban hordják saját kudarcuknak is a lehetőségét. Örvendhetünk annak, hogy Esterházy szétzúzta a hagyományosan érvényesnek tekintett műfajok határait, s például a folyamatos történetmondás felett is kimondta a halálos ítéletet (mily remek művek is a Fuharosok, a Függő, a Harmonia cælestis stb.!), de ennek következménye az is, hogy a történetet mégis mesélő kísérletek kudarcba fulladnak (Egyszerű történet, a kardozós változat), vagy pedig töredékekre hullanak szét, melyeknek összefogására nemigen van lehetőség (Semmi művészet; Utazás a tizenhatos mélyére).

És hát: „Az olvasónak per definitionem igaza van, még akkor is, ha nincs igaza.”

Esterházy számtalanszor hangoztatta, hogy az ő számára az irodalom a mondatoknál kezdődik és a mondatoknál végződik – s valóban, mondatainak hatalmas többsége imponáló erővel és szépséggel, kifejezőerővel hat; akkor is, ha mondatainak „jelentése” szintén igen sok esetben igencsak sok fejtörést okozhat, mind önmagukban, mind pedig a hozzájuk rendelhető kontextusok végtelen sokasága folytán: mintha folyamatosan azt szerette volna képviselni, amit annyiszor idézett: „Kultur ist Parodie” – vagyis mikor megírjuk életünket, rögtön paródiát és ezzel rejtvényt is állítunk fel –, hiszen: „Kutya nehéz úgy hazudni, ha az ember nem ösmeri az igazságot!” – holott, ezek szerint, állandóan hazugságra kell törekednünk (azaz művészetre?), amelynek feladata lenne (?) az igazság (?) képviselete – ha volna ilyen…

Ezért születésnapi megemlékezésként talán az ő műveiből is leginkább látványos és olvashatatlan szövegszőttest kellene készíteni (à la Ottlik-gobelin), hogy hódolatunkat is kifejezzük, s távolságunkat is érzékeltessük; fűzzük tehát össze (s olvassuk eggyé) néhány művének legalább a címét, hogy lássuk, mily nagy távú feszültségeket is elbír az olyan művészet, amelynek jelszava volt a nagymamától tanult intelem: „Csak könnyedén, éppen csak érintsd!”: Bevezetés – Egyszerű történet – Függő – A szív segédigéi – Semmi művészet – A szavak csodálatos életéből – Javított kiadás – Harmonia cælestis.

*

Esterházy életműve mára történelemmé vált – besorolódott a magyar írók végetérhetetlen nagy sorozatába, s úgy, mint a többi jelentős életmű, várja újraolvasását és újraértelmezését; a keletkezés óta eltelt idő új irodalomszemléleteinek új kontextusaiban. Ez az életmű, ha lezárult is, nem záródott be; sőt: rendkívül sok, szétszórt irányban nyitott új lehetőségeket – a legnagyobb érdeme alighanem az, hogy a magyar próza számára bemutatta, mennyi változata lehet egy életműnek, s ennek révén azt sugallja: minden újabb prózai mű számára is adva van számtalan új lehetőség – tessék ezeket kihasználni, s még újabb lehetőségeket kitalálni. Nem azt kell elvárni, hogy neki legyenek követői (hisz követője ő sem volt senkinek – bár minden elődjének adósaként tudta önmagát: lásd a Bevezetés… függelékében a nagy forrásjegyzéket!), hanem azt kell tudomásul venni: nélküle, az ő kísérletei nélkül úgysem tud továbbmenni a magyar próza.

„Nagynak nevezem azt, aki megváltoztatja a nyelvet…” – mondta, s ennek az igazsága őreá is érvényes: kevés olyan író van, akinek nyelvi leleményei szállóigeként élnek ma is közöttünk. Hisz üdvözlésül vagy emlékezésül sem igen mondhatunk egyebet: „Nem találunk szavakat…”
