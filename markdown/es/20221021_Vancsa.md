---
authors:
- Váncsa István
categories:
- ÉS
title: "Hinaus mit uns"
date: "2020-02-03"
---

> https://www.es.hu/cikk/2022-10-21/vancsa-istvan/hinaus-mit-uns.html
> PUBLICISZTIKA - ELSŐ OLDAL - LXVI. évfolyam, 42. szám, 2022. október 21.

Ha Brüsszel átlép egy határt, nem feltétlenül kell tovább erőltetnünk ezt a kapcsolatot  mondta a Mandinernek Fricz Tamás, a Békemenetet szervező Civil Összefogás Fórum alapítója és szóvivője, aki már csak társadalmi funkciójából fakadóan is roppant fontos ember, kormányzati berkekből származó információk őre, sőt esetleg generátora. Ez utóbbi azért valószínű, mert nevezett személy nemcsak a kormányzó urunk dicsőségét hirdető reprezentatív felvonulásokat szervezi, hanem szabadidejében politológiával is foglalkozik, tehát elvárható tőle, hogy egyszerű tényekkel találkozván mélyreható következtetésekre jusson és azokat valamennyiünk okulása érdekében közkinccsé tegye.

Ilyen tény például az, hogy pártunk a közpénzek magánvagyonná konvertálását illetően a kezdetektől fogva nagy érdeklődést és rátermettséget mutat.

Másik ilyen tény, hogy országunkat az Európai Unióhoz való csatlakozást követően köznapi ésszel felfoghatatlan pénztömeg árasztotta el, pártunk pedig 2010 után ennek a kincsnek egyedüli őre, gyámja, oltalmazója lett. Ez irányú munkáját fölöttébb gondosan végezte és végzi, elannyira, hogy a magyar rónán széttekintve ennek a nyakunkba zúdított vagyonnak nyoma se látható. Olyan biztonságba van az helyezve, hogy illetéktelen hozzá nem férhet, meg se orronthatja.

A harmadik tény pedig az, hogy az unió ezt már kezdi unni, sőt el is zárta a pénzcsapot, és csak akkor nyitná meg újra, ha garanciát kapna arról, hogy az uniós polgárok adója nem a magyar mágnások amúgy is hájas valagát hizlalja tovább. A Békemenetet szervező Civil Összefogás Fórum alapítója és szóvivője ezt úgy fogalmazza meg, hogy a brüsszeli bürokrácia, a Soros-hálózat, a globalista-liberális erők, pénzügyi körök végső leszámolásra készülnek avval a céllal, hogy apostoli kormányzatunkat megbuktassák.

Következtetés: Brüsszel evvel átlépte azt a bizonyos határt, akkor pedig ennyi volt, tartottuk szerencsénknek, húzunk az unióból a francba kifelé. Csak hát mi jó emberek vagyunk, ezért aztán adunk nekik még egy esélyt.

„Európa fókuszál ránk, ezért a Békemenet üzenete is eljuthat azokhoz az európai állampolgárokhoz, akik velünk értenek egyet, csak a liberális véleményterror miatt nem mernek hangot adni véleményüknek, nem merik képviselni a nemzeti, konzervatív értékrendjüket a nyilvánosság előtt, a munkahelyeken, a közéletben. A mi civil üzenetünk az, hogy ezt meg lehet és meg kell tenni a hagyományos európai értékek védelme érdekében.”

Vagyis az európai iga lerázását célzó magyar forradalom exportjáról van szó, törekvésünk arra irányul az, hogy a kontinens megalázott és megszomorított tömegei öntudatra ébredjenek, és egy emberként kiáltsák, hogy eb ura fakó. Fricz Tamás ezt a kérdést már a nyolcvanas években is kristálytisztán látta, és ekként fogalmazta meg az Ifjú Kommunista című politikatudományi szakfolyóiratban, amelynek éveken át belső munkatársa volt: „...fontos felülről megadni a lendületet, de még fontosabb, hogy az alul levők e lendülettől megállíthatatlan mozgásba jöjjenek”. Esetünkben értelemszerűen mi, magyarok vagyunk fenn, mi adjuk meg a lendületet, az alul levők pedig a kontinens bamba népei, akik ettől a lendülettől megállíthatatlan mozgásba jönnek, és akkor a sorosbérenc szankcióburzsoáziának mindörökre befellegzett.

A megoldás tehát nem egyszerűen az, hogy szörnyű mesterünk nagy dérrel-dúrral kilép az unióból, rácsapja az ajtót és málé kis országát a csillagösvényen győzelemre vezeti. Ez is szép megoldás volna ugyan, meg kellőképp színpadias is, egyszóval őhozzá méltó, viszont van vele némi gond. A csillagösvény sajnos járhatatlan, de amúgy se győzelemre, hanem fekete lyukba visz, ahogy a britek a Brexit-fesztiváljukkal elég látványosan demonstrálták. Ezt a hejehuját, mint ismeretes, Theresa May találta ki az EU-tagságról tartott brit népszavazást követően, demonstrálandó, hogy az önként vállalt uniós kötelékeket lerázván az Egyesült Királyság dicsősége ismét régi fényében ragyog. A programsorozatot több mint száz városban rendezték meg, hatvanhatmillió vendégre számítottak, ehhez képest mindössze 238 ezer érdeklődő bukkant fel a helyszíneken. Ekkora kudarcot csak kétféleképp lehet magyarázni, az egyik az, hogy a potenciális látogatók több mint kilencvenkilenc százalékát elrabolták a földönkívüliek, a másik pedig az, hogy az Egyesült Királyságban a Brexit manapság hangyányival kevésbé népszerű, mint ahogy azt a szervezők gondolták. A legelfogadottabb elmélet szerint azért van ez így, mert a brit gazdaság az utóbbi három évtizedben ezer szállal kapcsolódott az európaihoz, róla lemetszve nem vált ugyan életképtelenné, de majdnem.

Még egy apróság. Két olyan ország volt Európában, amely az uniós tagságnak csupán az előnyeit fogadta el, közülük a másik, vagyis az Egyesült Királyság szűk három éve bejelentette, hogy még nem elég, többet akar, bizonyos dolgokat viszont nem akar egyáltalán. Fel is sorolta, micsodát. Nem akarja kifizetni az uniós munkavállalóknak járó szociális juttatások egy részét, nem akarja a tagállamok egyre szorosabb unióját, nem akar semmiféle szuperállamot, és egyáltalán nem akar eurót. Fönntartja magának viszont a jogot, hogy bármely rá vonatkozó döntésnek, ha érdekei úgy kívánják, ellene mondhasson. Valamennyi követelése teljesült, ami azt jelenti, hogy bár korábban is neki volt a klubban a legjobb sora, innentől kezdve még jobb dolga lett. Négy hónappal később pedig úgy döntött, hogy most akkor kilép. Eredmény: pillanatnyilag az ország Európa egyik legsúlyosabb megélhetési válságával kénytelen szembenézni.

Más kérdés, hogy az Egyesült Királyság az unió nettó befizetője volt, mi viszont nettó haszonélvezői vagyunk, a britek gazdasága erős és több lábon áll, a mienk hangyányival törékenyebb és minden tekintetben az uniótól függ, de hát ezt tudjuk valamennyien. A tudatlanság az élcsapatunknak és kormányzó urunk fanclubjának az előjoga.

A Békemenetet szervező Civil Összefogás Fórum alapítója és szóvivője az élcsapatunkhoz tartozik ugyan, de szikrázó elme, továbbá mély és eredeti gondolkodó, így aztán nem is csoda, hogy sorsfordító helyzetekben, amilyen a mostani is, újszerű megoldással áll elő. Szerinte az uniót nemcsak nekünk tanácsos elhagynunk, hanem valamennyi tagországnak egyidejűleg, de nem most azonnal, hanem a 2024-es választásokon. Ezt ő Euxitnak nevezi, és méltán büszke rá. Lebonyolítását úgy kell elképzelnünk, hogy Európa öntudatra ébredő népei az asztalra csapván kinyilvánítják nemzeti-konzervatív értékrendjüket, ajtót mutatnak a sorosbérenceknek, kormányzó urunk fennkölt személyében pedig felismerik a kontinens tévedhetetlen, rátermett vezetőjét és legott zászlaja alá sorakoznak.

Életszínvonaluk hónapokon belül a hetvenes-nyolcvanas évek nívójára esik vissza, onnan aztán lassan, egyenletesen süllyed tovább.

Evvel egyidejűleg a Kreml zilált benyomást keltő urának pszichés állapota rendeződni kezd, orcáján néha bágyadt mosoly dereng.
