---
authors:
- Margócsy István
categories:
- ÉS
title: "„Elszámolással ön­magamnak tartozom...” (?!?)"
date: "2020-05-29"
---
> https://www.es.hu/cikk/2020-05-29/margocsy-istvan/elszamolassal-on-magamnak-tartozom-.html


> KÖNYVKRITIKA - KETTEN EGY ÚJ KÖNYVRŐL - LXIV. évfolyam, 22. szám, 2020. május 29.


> Ketten egy új könyvről  Molnár Gál Péter: Coming out. Magvető Könyvkiadó, Budapest, 2020, 441oldal, 4999 Ft

 

Molnár Gál Péternek, a nagyszabású kritikusnak, a kitűnő, nagy tudású kultúrembernek beszámolója saját besúgó voltáról nyilvánvalóan lehetetlen vállalkozás  a könyv ennek a lehetetlenségnek a szomorú, derűs, mulattató és elkeserítő lenyomata. Hiszen hiába tudhat mára a nyilvánosság rengeteg dolgot a besúgókról és a besúgottakról  a dolognak épp a leglényegesebb mozzanata maradt (s ahogy ma látszik: fog is maradni) leleplezetlen. Nem mutattatott be sem történetileg, sem politikailag, hogy hogyan is működött elemeiben és összességében a titkos megfigyelési hálózat  s emiatt a „lebukottaknak” jutott az a sors, hogy személyükben kellett elvinniük a rendszer személytelen „balhéját”. A lebukottak pedig vagy belepusztultak (mint Tar Sándor), vagy, ha kicsit szánalmasan is, de megdicsőültek (mint Szabó István), vagy pedig kicsit heroikusan, kicsit cinikusan megvonták vállukat, mondván: megtörtént, lépjünk tovább. Az pedig, hogy az irodalmi közélet milyen nyomorultul tud viszonyulni a kérdésnek bármilyen érintése okán, gyönyörűen szemléltethető akár e könyv „függelékének” dokumentumaiban, akár Esterházy Javított kiadásának fogadtatásában (ahol a politikai ellenfelek még a szubjektív vallomást is manipulációnak bírják vélni és mutatni).

Vegyes érzelmekkel olvassa az olvasó ezt a nagyon vegyes könyvet: hiszen szertelen szerkesztetlenségében, önismétléseiben, felesleges kitéréseiben egyszerre rejlik benne önvallomás, leleplezés, dokumentumközlés, mellébeszélés, magyarázat, történeti áttekintés, vicc, ismeretterjesztés, színházi elemzés, valamint emberszólás és nagy mennyiségű pletyka  egyszerre tűnik nagyszabású kísérletnek, hogy önéletrajznak feltüntetett jellemképet adjon (ez elég markánsra sikeredett), hogy megmagyarázzon a nyilvánosság számára valami olyan cselekedetet? vétket?, szégyent? történelmi szükségszerűséget?, ami a szerző szerint nem tartozik a nyilvánosságra (ez felemásra sikeredett),  valamint hogy felvázoljon egy olyan történeti tablót vagy hátteret, amely ha nem is igazolja vagy elfogadtatja az elfogadhatatlant, legalábbis beláthatóvá teszi, hogy adódhattak (adódhatnak) olyan erkölcsi választási helyzetek, amikor csak rossz választás lehetséges (alighanem e törekvés váltotta be leginkább az ígéretet).

Molnár Gál Péternek, a nagyszabású kritikusnak, a kitűnő, nagy tudású kultúrembernek beszámolója saját besúgó voltáról nyilvánvalóan lehetetlen vállalkozás  a könyv ennek a lehetetlenségnek a szomorú, derűs, mulattató és elkeserítő lenyomata. Hiszen hiába tudhat mára a nyilvánosság rengeteg dolgot a besúgókról és a besúgottakról  a dolognak épp a leglényegesebb mozzanata maradt (s ahogy ma látszik: fog is maradni) leleplezetlen. Nem mutattatott be sem történetileg, sem politikailag, hogy hogyan is működött elemeiben és összességében a titkos megfigyelési hálózat  s emiatt a „lebukottaknak” jutott az a sors, hogy személyükben kellett elvinniük a rendszer személytelen „balhéját”. A lebukottak pedig vagy belepusztultak (mint Tar Sándor), vagy, ha kicsit szánalmasan is, de megdicsőültek (mint Szabó István), vagy pedig kicsit heroikusan, kicsit cinikusan megvonták vállukat, mondván: megtörtént, lépjünk tovább. Az pedig, hogy az irodalmi közélet milyen nyomorultul tud viszonyulni a kérdésnek bármilyen érintése okán, gyönyörűen szemléltethető akár e könyv „függelékének” dokumentumaiban, akár Esterházy Javított kiadásának fogadtatásában (ahol a politikai ellenfelek még a szubjektív vallomást is manipulációnak bírják vélni és mutatni).

Molnár Gál Péter annyiban emelkedik ki az eddig lelepleződött besúgók hadából, hogy  amennyire ez egyáltalán megítélhető  nem kendőzi s nem súlytalanítja el a besúgás tényét, hanem „objektív” beszámolót ad tevékenységéről: leírása e tekintetben komoly elismerést érdemel, akkor is, ha az írott jelentések letagadhatatlan megléte mellett a szóbeli jelentések mivoltáról nem ad felvilágosítást. Jelentéseinek különös és nem denunciatív jellegéről Spiró György egykori leírása mérvadó véleményt mondott; s e könyvnek nem is az az érdekessége, hogy megvilágítaná e két­arcú jelentésírásnak a mechanizmusát, hanem az, hogy kiváló és érzékletes kontextusban helyezi a jelentésírás aktusát és gyakorlatát.

Mert történetileg az a legfontosabb (és legszánalmasabb) tudomásul veendő dolog: mennyire átfonta a Kádár-korszak kulturális életét, valamint mindennapjait a besúgás mindennapisága  hiszen mindenki tudta, hogy a besúgók köztünk vannak, s ez a közös tudás a gyanú állandóságával meg is mérgezte a nyilvános és nem nyilvános érintkezések széles körét (csak egy példa: a bölcsészkaron kiváló kollégáim képezték ki, jól fizető előkészítő tanfolyamokon, a majdan felveendő besúgó hallgatókat…). A besúgás minden szinten érvényesült  mint látjuk, az állampárt vezető újságjának, a Népszabadságnak a vezető figuráit illetően is. E könyv a besúgás mindent átfogó stratégiáját érzékelteti: nem csak a „veszélyes” politikai nézetek kerülnek vizsgálat alá, hanem a szó szoros értelmében minden, a színházi rendezéstől a magánéleti kilengésig (e tekintetben megrendítő és tanulságos a szerző beszervezése érdekében megszervezett nagy csapdának a bemutatása).

S e könyv legnagyobb érdeme annak a nagyon furcsa és bonyolult kulturális televénynek és társasági hálózatnak a bemutatása, amelyben a kultúra élete és a besúgás folyik. Micsoda ellentmondások: a Népszabadság kritikusa az alternatív színházakat (is) támogatja (támogatná)! A hetvenes évek ellenkultúrája már olyan erős (is) tudott lenni, hogy egy ellenzéki, bár persze a hivatalos kultúrába is betagozódott értelmiségi társaság szinte bírósági élességű számon kérő tárgyalást folytat a párt vezető kritikusának tevékenysége kapcsán! Vagy a szerző önmagával szembeni vakfoltját illetően: mennyire megrendítő, hogy a „szubjektív” kritikus nem veszi észre (nem akarja észrevenni), hogy a párt vezető lapjában kritikát írni a hetvenes években még oly hatalmi megnyilvánulás volt, amelynek akár megtorló következményei is lehettek (ha persze ezek e könyv nagyszerű pletykáiban a kor rémes figuráinak viselkedéséről némileg relativizálódnak is)  s nem csak paranoid művészlelkek gondolták, hogy a Népszabadság véleménye egyszerűen nem lehet jóhiszemű (idézzük fel Csalog Zsolt nagy mondását: amíg Illyésről és másról nem lehet rosszat írni, addig Gipsz Jakabról sem szabad éles kritikát írni; hol van még az az idő, amikor majd, 1980-ban, Esterházy tréfás büszkeséggel írhatja le: írt rólam a Népszabadság, negatíve!...).

E könyv nem bűnbánó vallomás  mondhatnánk, hálistennek, nem az, hanem történeti korrajzvázlat (hevenyészve, de éleselméjűen). Amiről nem szól  s vajon kinek lenne joga ezt számon kérni? , az az, hogy mit szólt a nagy tudású és ítélőerőben igen gazdag besúgó a tevékenységének szinkron aktusaiban a saját kétlelkűségéhez? A leírás e téren kétélűre sikeredett. Amikor azt olvassuk saját szabadságáról, hogy mindig is azt mondta, amit gondolt  akkor azért felvetődik a kérdés: milyen szabadságom volt olyankor, amikor kényszerből kellett valami gondolni? Vagy olyankor, amikor, úgymond, „lapultam”? Nehéz kérdés  hiszen a helyzet nehéz: egy emelkedett szellem kíván felülemelkedni azon az alantasságon, amelyet elviselni és továbbfolytatni kénytelen. Vajon ez tényleg szabadság lenne?

Vegyes érzelmekkel olvassa az olvasó e könyvet: ha vallomásként vagy én-regényként nem lehet is vele elégedett  vélheti úgy: kordokumentumként, szubjektíve és objektíve egyaránt, meglehet szándéktalanul, sikeresre formálódott.
