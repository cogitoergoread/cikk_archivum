---
authors:
- Váncsa István
categories:
- ÉS
title: "Jön a delta"
date: "2021-07-08"
---

> https://www.es.hu/cikk/2021-07-09/vancsa-istvan/jon-a-delta.html

Mongóliában zsúfolásig vannak a kórházak koronavírusos betegekkel, a Seychelle-szigeteken naponta több mint száz új megbetegedést regisztrálnak, Chilében a múlt héten oldották fel a korlátozásokat, ám az ország továbbra is naponta több ezer új covidos esettel szembesül. Az átoltottság mindhárom államban bőven ötven százalék fölötti, viszont Mongóliában is, a Seychelle-szigeteken is és Chilében is csaknem kizárólag kínai vakcinát használtak.

Mindezt a CNN adta hírül szombat hajnalban, mi pedig boldogan és büszkén gondolunk arra, hogy hazánkban, ahol a lakosság nagy része ugyancsak kínait kapott, betegek hovatovább nincsenek is. Nemhogy vírusfertőzöttek, másmilyenek se, nálunk a kínai gyógyír egyebek közt a lúdtalp, az aranyér és a podagra ellen is bevált. Ellentétben például Indonéziával, ahol a helyzet végképp katasztrofális, noha a nép lubickol a kínaiban, és ahol a járvány a kínai vakcinával idejekorán telenyomott orvosokat és ápolókat is egyre-másra elviszi.

Nálunk a kínai vakcinával oltottak közül senki meg nem hal, sőt a már jobblétre szenderültek is lépten-nyomon föltámadnak.

Magyarázat erre csak egy kínálkozik, a mennyiség minőségbe való átcsapásának elve, amit egyebek közt Lenin munkásságából ismerhetünk. Magyarországra a BudapestPeking légihídon át özönlött az értékes kínai vakcina, nem éppen olcsón, adagonként tízezer forintért, de hát amikor a magyar emberek egészségéről van szó, akkor a mi kormányunknak semmi se drága. Annyi jött, hogy már nem találtunk neki helyet, volt olyan becslés, amely szerint a kínai elixír Magyarország teljes területét belátható időn belül nyolc méter magasan borítja be, utódaink ennek megfelelően felszín alatti életmódra szoknak át, táplálék gyanánt a termék csomagolását fogják rágcsálni, és soha semmiféle kórságot nem kapnak el. Másképp történt ugyan, mindazonáltal a Mennyei Birodalomból beszerzett tenger sok panácea már csak a puszta tömegéből fakadóan is alkalmas volt arra, hogy a ragály terjedésének határt szabjon és Mária országát járványmentes oázissá tegye.

Annak ellenére, hogy honfitársaink egy jelentős hányada az oltástól elzárkózik. Magatartása voltaképp akceptálható. Hol is buzdítják őt oltakozásra? Abban a médiában, ahonnét normális körülmények között csak az agyalágyultságig menően bornírt hazudozást lehet hallani. Most tegyen kivételt és higgye el, amit a járványról mondanak?

Milyen alapon?

Differenciáltabb gondolkodású honfitársaink persze képesek belátni, hogy járványos betegségek csakugyan vannak, és pláne voltak, zömüktől védőoltások révén sikerült megszabadulnunk, csak hát van itt egy további mozzanat is. A hajdanvolt béketáborban szocializálódott egyedek és leszármazottaik őriznek magukban egy általános képet a néhai blokk ipari kultúrájáról, ez a kép  sok mindent megmagyaráz. Az oroszok például annyira ódzkodnak az általuk gyártott vakcinától, hogy csak a tizenhat százalékuk volt hajlandó legalább az első oltást elfogadni, az eredmény pedig ismeretes.

Szlovákiában a helyzet árnyalatnyival bonyolultabb. Vettek az oroszoktól kétszázezer dózis Szputnyikot, ebből most százhatvanezret visszaadnak, persze nem ingyen, hanem  amennyiért megvették. Mi nem vagyunk ennyire anyagiasak, ezt abból tudni, hogy Szijjártó a múlt hétvégén négyszázezer Sinopharm vakcinát ajándékozott el, felét Montenegrónak, felét Bosznia-Hercegovinának. Darabonként tízezer forintért vettük, a megajándékozottak ezt hallván bizonyára törölgetik a szemüket a meghatottságtól, kormányzó urunkat és külügyminiszterét pedig hálatelt szívvel emlegetik, legalábbis egyelőre. Később esetleg másképp, ám az már nem ránk tartozik.

Ami a kínai cucc mérsékelten hatásos voltát illeti, azt nem különféle egzotikus országok tapasztalatai alapján valószínűsítem, vannak immár hazai adatok is. A Portfolio tudósítása szerint a Videoton megvizsgáltatta a dolgozóit, és az derült ki, hogy a kínaival oltottak jó részének semmifajta védettsége nincs. Az ellenanyagtesztek azt mutatják, hogy az antitestek termelését az összes többi vakcina elindította, a kormányzó urunk által oly nagyon kedvelt Sinopharm viszont nem. A probléma máshol se ismeretlen, az Egyesült Arab Emírségekben és Szerbiában már a harmadik kínait kapják azok, akiknél az első kettő semmifajta immunitást nem generált. Nálunk ilyesmire, tehát egy harmadik kínai beadására nincs mód. Hogy mért, az nem tudható, vélhetőleg azért, mert tilos. Aki tehát beszopta a kormányzat sinofil hablatyolását (és az egészségügy berkeiből kiszűrődő szirénhangokat, melyek szerint bármely vakcina jobb, mint a vírus), az most kissé tanácstalanul néz maga elé.

Jön a delta nyugatról, keletről, délről, északról, védelem meg sehol.

Aggodalomra evvel együtt semmi ok, de ha mégis balsejtelmeink volnának, nézzünk körül. Bő egy hét múlva, 19-én az Egyesült Királyságról a járványügyi megszorítások lehullanak, mint ruha másról a boldog szerelemben. Boris Johnson hétfőn közölte a sajtóval, hogy a kormány mostantól kezdve mossa kezeit, a továbbiakban az állampolgárok feladata lesz, hogy járványügyi kérdésekben hiteles információkon nyugvó, megfontolt döntéseket hozzanak. Sajid Javid egészségügyi államtitkár szerint a korlátozások eredményeképp a brit alattvalók nem csekély hányada mentálisan összerogyott, a családon belüli erőszak pedig az egeket ostromolja. Vagyis a lakosság egészségi állapotát leginkább a korlátozások feloldásával lehet biztosítani még akkor is, ha a megbetegedések száma ettől emelkedni fog.

Véleményét a brit tudósok olyképp kommentálták, hogy az államtitkár síkhülye. Ez nyilván valami brit specifikum, a magyar tudományos élet szereplői ugyanis meggyőződéssel vallják, hogy mindegyik magyar államtitkár lángelme, ami pedig miniszterelnök urunkat illeti, ő bölcsebb, mint az összes nyugat-európai politikus együttvéve. Ezt maga Thürmer Gyula nyilatkoztatta ki a minap, a bizonyíték pedig nem késett sokáig. Miniszterelnök urunk megtekintette az MNB aranytartalékát, majd rögtönzött sajtótájékoztatót tartott, és ott igen figyelemreméltó megállapításokkal állt elő. Veszélyes idők jönnek, mondta, ilyenkor tartalékra, fedezetre és biztonságra van szükség. Azt pedig, hogy az embereknek pénzük legyen, három dolog garantálja: az arany, a jegybank és a kormány. Mi nem vagyunk olyan okosak, mint ő, ennélfogva elképzelni se tudjuk, hogyan garantálja az MNB pincéjében heverő száz tonna arany, hogy nekünk pénzünk legyen, vélhetőleg sehogy. A biztonság más kérdés, azt fel bírjuk fogni.

Jön a vírus, fölkapunk egy aranytömböt, hozzávágjuk.
