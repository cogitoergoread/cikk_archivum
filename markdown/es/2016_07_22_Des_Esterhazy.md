---
authors:
- Dés László
categories:
- ÉS
title: "< szaxofonozz, majd >"
date: "2016-07-22"
---

> https://www.es.hu/cikk/2016-07-22/des-laszlo/-szaxofonozz-majd-.html
> PUBLICISZTIKA - LX. évfolyam, 29. szám, 2016. július 22.

Én ezt még nem tudom elfogadni. És tudom, majd lassan, nagyon lassan értem meg, hogy mi történt. Hogy ez végleges és visszavonhatatlan. Gyakran volt, hogy hónapokig nem találkoztunk, még levelet is ritkán váltottunk, viszont hányszor, de hányszor gondoltam rá, mit tenne, mit mondana a helyemben, igazodási pont volt, távolról is benne volt az életemben, szembesített gyarlóságaimmal, gyengeségeimmel. Mindezt úgy, hogy sosem kért számon semmit, soha nem szólt semmiért, csak mosolygott a szemével, az okos, kíváncsi, meleg tekintetével. Most újra jönnek hónapok, amikor nem találkozunk, de ugyanúgy gondolok rá, mint eddig, és akkor jobb leszek, okosabb és tehetségesebb. Mert ha együtt voltunk, mindig ezt éreztem, és ez olyan, mint valami jótékony kábítószer, mámorossá lesz tőle az ember. Olyan ember volt, akivel nemcsak együtt lenni volt jó, de jó volt tudni, hogy van.

Írói nagyságáról, paradigmaváltásról, szerepéről a magyar és világirodalomban  nem szeretnék beszélni, nem is tisztem.   Megteszik ezt most sokan.

Péterrel 2008 januárjában egy kisebb erdélyi turnén vettünk részt. A szállásunktól egy parkon át vezetett az út a sepsiszentgyörgyi könyvtárba, ahol aznap este felléptünk. Erősen lejtett a terep, és mínusz húsz fokban lépdeltünk óvatosan a jéggé fagyott hóban. Én mentem elöl, lábammal tapogatva a járható ösvényt. Egyszer csak felkiáltott mögöttem Péter: Lacikám, mindjárt meghalok! Csodálkozva fordultam hátra, ennek a mondatnak semmi értelme sem volt ott és akkor, a hideg januári délutánban. Szinte lelkesen mondta, mintha hirtelen valami nagy felismerést akarna gyorsan világgá kia­bálni. Nem lehetett komolyan venni. Ez nem volt benne a pakliban. Mindig higgadt, derűs és magabiztos volt. Tudta, hogy mit akar, és ez neki elég is volt. Nem várt a világtól segítséget. Többnyire megadta azt neki anélkül is. Sose volt kétséges előttem, hogy mindnyájunkat túl fog élni, engem pedig biztosan. Nagy fekete kabátjában, széttárt karokkal állt a hófehér téli tájban, és mosolygott. Annyira színpadias volt a látvány és érthetetlen a mondat, hogy hirtelen nem is tudtam reagálni, csak néztem őt egy darabig, majd elnevettük magunkat. – Ne hülyéskedj, Péter, hol van az még, most megyünk fellépni, és szét fognak minket szedni. Ő nem egészen úgy értette ezt, ahogy én, sosem láttam szorongani, aggódni, de ott minden egyes fellépés előtt félt, hogy provokálni fogják, botrányt csinálnak, hiszen az itthoni helyzet már évek óta hisztérikus volt, és az akkori ellenzék mindent elkövetett, hogy a határon túl is az legyen. Azt fontolgatta, változtat az előre kiválasztott felolvasandó szövegeken, végül nem tette meg. Feleslegesen aggódott, lelkes sokaság fogadta mindenütt, ömlött rá a szeretet.

Ahhoz képest, hogy élete jelentős részét a dolgozószobájában töltötte, sokat utaztunk együtt, fellépni, kirándulni, nyaralni.

Ideális útitárs volt, sosem morgott, nyüglődött, a luxust ugyanolyan természetesen, már-már egykedvűen fogadta, mint a leglepukkantabb panziót, ha meleg volt, az is jó volt, ha hideg, az is, csak legyen ágy meg valamit enni. De a toszkán kirándulásunkra előre kinyomtatott éttermi kalauzzal jött, hogy ki ne hagyjuk a legjobbakat. És persze a kíváncsiság, a felfedezés öröme is hajtotta, kivételesen jó érzékkel szúrt ki jobbnál jobb helyeket, ahol öt perc múlva már körülötte forgott az egész személyzet, ha ismerték, ha nem, tekintetével, kérdéseivel, valódi érdeklődésével mindig elbűvölte házigazdáit.

Szeretett élni, és aki szeret élni, az kíváncsi. Mindenre és mindenkire. Ez érthető, hiszen anyagot gyűjtött, jártában-keltében, kihasznált minden pillanatot, ha egyszer kilépett a dolgozószobájából. Élmény volt vele felfedezni tájakat, épületeket, városokat, múzeumokat, mert minden érdekelte. Élmény volt vele enni-inni, mert élvezte. Egy vele elköltött vacsorának íve volt, az előételtől a desszertig, a hozzá való borokig formát öltött, valóságos eseménnyé vált. Képesek voltunk átszellemülten felidézni évekkel korábbi evés­élményeinket, Berlintől az Adriáig, Veszprémtől Encsig. Hogy tudott tisztelni mindenkit, aki jól csinált valamit; bort, éttermet, focit, bármit. Nem rajongott, de lelkesedett mindenért, amiben volt munka, kreativitás, találékonyság, tehetség.

Gittával csodálatos társak voltak, persze, félszavakból értették egymást. Külön nyelvük és humoruk volt, amiből eleinte sok mindent nem is értettem, meg kellett tanulnom Péterül és Gittául, hogy aztán már Marcsival négyesben nevessünk át a fél világon.

Nevettünk akkor is, amikor megjegyeztem, tulajdonképpen a komcsiknak köszönheti, hogy író lett. Hiszen, mint legidősebb fiú, ő lett volna a grófi ág feje, és rohangálhatott volna egyik kastélyából a másikba, ellenőrizni, hogy állnak hatalmas birtokainak dolgai. Így lett aztán az irodalom fejedelme.

Azt mondták, hasonlítunk egymásra, és ez mindkettőnknek tetszett. (Titokban én büszke is voltam erre.)

Éjjel kettőkor a fiatalokkal zsúfolt Campo dei Fiorén grappáztunk, odajött hozzánk egy srác tüzet kérni, majd ránk nézett, és azt kérdezte: Sei fratelli? Nevetve mondtunk igent.

A Pantheon mellett, egy kis családi étteremben vacsoráztunk, felismerték, a tulajdonos is odavolt érte. Egy évvel később újra ott jártam egy másik társasággal, kitörő örömmel üdvözölt a főnök – Signore Esterházy! –, és pillanatok alatt helyet csinált a zsúfolásig teli étteremben. Mire a félreértés tisztázódott, mi már megrendeltük a vacsorát.

Péter Pesten taxiba ült, a sofőr megkérdezte: haza, művész úr? Ő elégedetten dőlt hátra; egy olvasott taxis. A kocsi az én házam előtt állt meg.

Berlinben dedikáltam, Szigligeten vitatkoztam helyette.

Von Haus aus, micsoda távolság, micsoda különbség köztünk, de kit érdekelt? Minket nem, az biztos. Több volt bennünk a közös, mint bármi, ami szétválaszthatott volna.

Egyedül az idejére volt fukar. Kezdetben szigorúan és ellentmondást nem tűrően védte a munkaidejét, később, ahogy egyre szerteágazóbb lett az élete, különös tekintettel a külföldi sikereire, egyre nehezebben és kétségbeesettebben.

„...Csinálós ember vagyok. Hazámat nem ajnározom, de szolgálom (...) Ki vagy Te, uram, és ki vagyok én? Mintha megvakultam volna, (...) nem látom a temérdek bátor és nemes asszonyt és férfiút. Az önzés, az acsarkodás, a műveletlenség és szűklátókörűség honja. Engedj látnom. – Mert ha ilyen az országom arca, az enyém se lehet nagyon más. De nem ez érdekel, hanem az, hogy akkor mi a folytatás. Ránézek hazámra, és egy idegen néz vissza. Árva szívem holt erét töltsd meg, égi Jóság.” Írja egyik legszebb ars poetica gyanús írásában.

Nem ismertem nála szabadabb embert, és ez nemcsak abban állt, hogy független volt, független pénztől, hatalomtól, dicsőségtől, hanem mélyen, egész lényében szabad volt. Ezt mutatja minden szó, amit leírt vagy kimondott valaha, soha semmit nem csinált, nem mondott számításból, nem taktikázott, nem voltak hátsó gondolatai, őszinte volt minden helyzetben, mindenkivel. És ezt feltételezte másokról is – ami sok csalódást okozott számára. Szüts Miklóssal beszéltünk arról, hogy már-már angyali lény, gyermekien tiszta, de nem, mint Miskin herceg, a félkegyelmű, hanem szikrázó okossággal, minden tettéért, szaváért felelősséget vállalva. 

A fellépéseinket eleinte nagy gonddal készítettük elő, nem voltunk biztosak abban, hogy ebből lesz valami, még nem lehetett tudni, mi hogy bírunk vele, és hogy veszi a közönség, aztán az idő múlásával már csak könyvcímeket és oldalszámokat küldött át. Ennyi volt az előkészület. Nem is volt szükség többre. Bíztunk egymásban, és ez magabiztossá tett bennünket. Péter egyre jobban olvasott, én pedig megtanultam az iróniát szaxofonon. Ezt aztán több nyelven képes voltam eljátszani.

Két drámai telefonbeszélgetésünk volt, az egyik közvetlenül a Javított kiadás megjelenése előtt. Sorban végigtelefonálta az összes rokonát, Svájctól Belgiumig, és persze a testvéreit, barátait, hogy mielőtt megjelenik a könyv, tudjanak róla. Voltak, akik felháborodottan fogadták a nyilvánosságra hozatalt, és ő persze pontosan számított erre. De a bátor és végtelen írói szabadsága nem tűrt volna ellentmondást, vétót. Két évet töltött el titokban ezzel a teherrel. Gittán kívül senki sem tudott arról, hogy miben él, min dolgozik.

Amikor felhívott, és elmondta, hosszú másodperceknek kellett eltelnie, mire megértettem, miről beszél, ez most nem játék, halálosan komoly. Dobogott a szívem, aggódtam, hogy most mi lesz, mi vár Péterre, egy olyan országban, ahol minden el van sunnyogva, hazudva, ahol nincs szembenézés az igazsággal, a traumákkal, és sokan kapva kapnak az alkalmon, ha valaki ezt mégis megteszi. De ugyanakkor biztos voltam benne, hogy Péter ezt is ki fogja bírni, ha túl nem is teszi magát rajta.

Mikor a betegségét mondta el, elfogott valami kétségbeesett, tehetetlen düh, hosszan káromkodtam a telefonban, és ezt végig kellett hallgatnia. Amikor a betegsége okát keresve megkérdeztem tőle, hogy mi lehetett az életében olyan trauma, olyan mély ütés, amin nem tudott túllépni, akkor azt válaszolta, az a pillanat, amikor elé tolták édesapja aktáit.

Mint már említettem, nem volt szorongós, nem emésztette magát semmin, de ez nagy sokk volt számára, hiá­ba „írta ki” magából. Nemcsak egy nagy írás, de egy nagy emberi tett is.

Mikor újraolvastam Marianna D. Birnbaummal készített közös beszélgetéskönyvét, Az évek iszkolását, csak akkor tűnt fel, hogy egy Gittával kapcsolatos kérdésre válaszolva említi a hasnyálmirigy szót, jóval azelőtt, mint hogy tudomást szerzett volna betegségéről. Nem tudott rá magyarázatot adni.

A könyvheti megnyitóra készültünk, előtte való nap nála voltam, és dedikálta nekem a Hasnyálmirigynaplót. Többnyire tőmondatokban dedikált, valahogy úgy alakult, hogy nem is néztem meg, mit írt. Másnap reggel nyitottam ki a könyvet, ez állt benne:

< szaxofonozz, majd >

És akkor sírtam, mint egy testvér, öcs, báty, fiú.
