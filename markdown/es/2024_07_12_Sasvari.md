---
authors:
- Fóti Tamás
categories:
- ÉS
title: "Itt embernek tekintik a pácienst"
date: "2024-07-12"
---

> INTERJÚ - LXVIII. évfolyam, 28. szám, 2024. július 12.
> https://www.es.hu/cikk/2024-07-12/-foti-tamas-/itt-embernek-tekintik-a-pacienst-.html

**Sasvári Andreával Fóti Tamás beszélget**

**Sasvári Andrea, a bécsi egyetemi klinika, az AKH kardiológusa 2017-ben költözött át Ausztriába, ezalatt kellő rálátást szerzett az egészségügyben. Tapasztalatairól, a magyar és az osztrák betegellátás körülményeiről beszélgettünk. A két ország közötti gazdasági különbség természetesen az egészségügyben is megmutatkozik, például a kórházak gépi felszereltségét nem is nagyon lehet összehasonlítani. Ugyanakkor úgy látja, hogy ez elkényelmesíti az orvosokat, Magyarországon kreatívabban gondolkodik az orvos, inkább támaszkodik intuíciójára, míg Ausztriában ezt leveszik a válláról. Pazarlást is lát a rendszerben, gyakorta nem várják meg a gépek amortizációját, idő előtt lecserélik. Úgy látja, a magyar kórházak szerkezete előnyösebb, Ausztriában „például a belgyógyászat sok esetben olyan, mint amilyen nálunk volt a 80-as években: egy nagy öntvény, senki nem tudja az egész belgyógyászatot átlátni”. A külföldről érkezett orvost inkább az idősebb betegek fogadják bizalmatlanul, a fiatalok kevésbé előítéletesek.**

**– Hogyan vetődött fel, hogy külföldön, és éppen Ausztriában vállaljon munkát?**

– Alapélményem volt orvosként Magyarországon a rossz közérzet. A rendszer legnagyobb hibája, hogy sok az alulfizetett, túlhajszolt közalkalmazott, akiknek a 80 százaléka, mint az orvosok is, az állami intézetekben dolgozik, nagy túlterheltséggel. Az Állami Egészségügyi Központban, a Honvédkórházban kezdtem, ott is szakvizsgáztam. Az első tíz évet a kardiológiai intenzív osztályon töltöttem. Egyébként hálás vagyok az ott szerzett tapasztalatokért, mert Magyarországon jobb a képzés, jobb az oktatás, mint Ausztriában. És szerintem a gondolkodásban is jobbak a magyarok, mint az osztrákok. Tehát azt egyáltalán nem bántam meg, hogy otthon kezdtem, ami amúgy kemény volt, mert máshogy bánnak a kezdő orvossal, mint Ausztriában. Nem olyan kesztyűs kézzel, és be is dobják az embert a mély vízbe. Szóval amennyire fájt, annyira éreztem hasznosnak is… Ausztriát pedig inkább magánéleti okokból választottam, sok ismerősöm volt, mert még szegedi egyetemista koromban az Erasmus programmal jártam itt. Akkor a bécsi AKH kardiológiai osztályán dolgoztam. Egyrészt ezért esett a választás Ausztriára, másrészt meg azért is, mert egy kicsit még nyitva akartam hagyni a kaput, ha nem válik be, akkor könnyebb hazamenni.

**– Viszonylag sokára szánta el magát, tíz év után… Hogy állt a nyelvvel?**

– Már az általános iskolában tanultam németül, aztán kötelező volt letenni a nyelvvizsgát az érettségihez. Persze azért eléggé újra kellett kezdeni az alapoktól, amikor kijöttem.

**– Mennyiben volt befogadó az osztrák orvosi társadalom? Meg kellett küzdenie az elfogadtatásáért?**

– Felemás volt a helyzet, mert szükségük van a munkaerőre, kevés az orvos, meg az ápoló is, a magyar egészségügyhöz hasonlóan itt is hiány van. Szerencsére nagyon jó visszajelzéseket kaptam, amit többek közt annak köszönhettem, hogy a magyar relatíve jó munkaerőnek számít. Hatékonyan és gyorsan dolgoztam, amit sokkal jobban elismertek, mint Magyarországon.

**– Nem volt szakmai féltékenység, nem nézték le a magyar diplomáját?**

– Szakmai féltékenység azért van, ez szerintem nemzetiségtől független. A magyar diplomát először fenntartással fogadták, kezdetben óvatosan bántak velem, és csak akkor nyíltak meg, amikor látták, hogyan dolgozom.

**– És a páciensek? Hogy fogadják a külföldi orvost?**

– Az idősebb korosztály kevésbé nyitott egy külföldi orvosra. Kritikusabban indítanak, be kell bizonyítani, attól, hogy Magyarországról jövök, még nem kőbaltával játszottam otthon, az egyetemen se tanultam kevesebbet. Van egy alapbizalmatlanság, előítéletesség a keletről jött orvossal szemben, így az is feladat, hogy meg kell nyerni a pácienst. Bár, mivel egyre több a külföldről jött orvos, kénytelenek hozzászokni. Én szerencsés vagyok, mert viszonylag gyorsan megtanultam németül, kevéssé érzik a különbséget, az ambulanciára visszajárók idővel megnyílnak, elégedettek a kezeléssel, és az is előfordul, hogy nekem tesznek megjegyzéseket például egy török kollégára – innen tudom, hogy megvan a bizalom… Viszont a fiatalok körében egyáltalán nem találkozom előítéletességgel.

**– Van különbség a magyar és az osztrák páciens között?**

– Mindkét népességen belül sokan dohányoznak, ami jelentős probléma. Az osztrákok lényegében mindennap, de mértékkel fogyasztanak alkoholt, a magyarok talán ritkábban, de sokkal többet isznak… Viszont alapvető különbség van a mozgáskultúrában, az osztrákok szociális hátterüktől függetlenül hétvégén kirándulnak, elmennek a hegyekbe. Sokan űzik a fitneszt, amit klasszikusan sportnak értünk, sokkal elterjedtebb, mint Magyarországon. Ezenkívül bicikliznek, úsznak, futnak, ez is gyakoribb. Persze a tudatosabb életmód már az iskolázottságtól is függ. Továbbá Bécs sokkal jobban át van hálózva kerékpárutakkal, mint például Budapest.

**– Éppen ma jött ki a friss statisztika arról, hogy 1970 óta tavaly volt a legmagasabb a betegállományban lévők száma, átlagosan 15,4 napot regisztráltak. Érzékelhető volt?**

– Ami körülbelül 10 százalékkal halad­ta meg a korábbi évekét. Ennek egyik lehetséges magyarázata a COVID, illetve a poszt-COVID szindróma, az elhúzódó felépülés. És az ehhez kapcsolódó oltás testi és pszichés következményei. Sokak esetében jelentkezett az oltás után erős levertség, gyengélkedés, amit elfogadtak munkaképtelenségnek.

**– Adódik a két kórházi gyakorlat összehasonlítása is – melyek az előnyei a bécsinek?**

– Nagy különbség van. Csak egy példát mondok: ha szívultrahangos napom van Magyarországon, a kardiológiai osztályon reggel 8-tól 4-ig körülbelül 20-25 vizsgálatot kell elvégezni. Itt tízet… Lényegesen nagyobb a szabad tér, és azt hiszem, hogy ez a hajszoltságérzés sincs meg, ami valószínűleg rövid távon kevesebb pénzt hoz a kórháznak, hosszú távon viszont sokkal többet, mert a munkavállalók kevésbé égnek ki, és nem mondanak fel két év után. Több a szabadidő, jobb a munka-magánélet egyensúlya. Magamon is észrevettem, hogy más stílusban bánunk a betegekkel. Itt nem fordul elő, amit a magyar orvosokban kritizálunk, hogy na jól van, mondja, hogy mi a baja, és aztán menjen már. Ha őszinte akarok lenni, előfordult, hogy én is így álltam hozzá. Tényleg annyi teendő volt, hogy hajtani kellett. Itt viszont telik az időből a megfontolásra, strukturáltan megszervezni a beteg ellátását. Így egyrészt udvariasabbak vagyunk, másrészt pedig a beteg egy sokkal átgondoltabb kezelést, alaposabb kivizsgálást kap. Itt embernek tekintik a pácienst, otthon meg csak szalad a futószalag. Egyszerűen nincs idő rá, hogy elmélyedjünk magában az emberben.

**– És van, amit hiányol Ausztriában? Ha összehasonlítja az otthoni gyakorlattal, van, amit Magyarországon kedvezőbbnek ítélt?**

– Az egészségügy szervezettsége kedvezőbb Magyarországon. Jobban strukturált, ha lenne pénz a magyar egészségügyben, sokkal jobban működhetne. A gépek ellátottságában természetesen messze-messze Ausztria van előnyben. Meg az intézmények, épületek állagában.

**– Ami már költségvetési kérdés. Ausztria tavaly több mint 52 milliárd eurót fordított az egészségügyre, de hát az életszínvonalbeli különbség miatt nem volna fair az összehasonlítás. Beszédesebb azonban a prioritás. Ausztria tavaly a GDP 10,9 százalékát fordította közegészségügyre, Magyarország még az uniós átlag felét sem: 4,7 százalékot… De mit ért a szervezettség alatt?**

– Magyarországon maga az orvosi ág, az orvoslás mint tudomány logikusabban van felosztva, jobb az osztályok kialakítása. Itt például a belgyógyászat sok esetben olyan, mint amilyen nálunk volt a 80-as években: egy nagy öntvény. Senki nem tudja az egész belgyógyászatot átlátni, nem lehet, mert rengeteg ága van. Van a szív, tehát a kardiológia, van a gasztroenterológia, van a máj, van a tüdő, rengeteg ága van a belgyógyászatnak, amit itt nem nagyon, vagy hanyagul osztanak fel. Magyarországon ez élesen el van különítve, a kardiológus az csak a kardiológiával foglalkozik, arra fókuszál, nem kell vércukrot beállítania. Itt ez nincs így lebontva.

**– Mivel magyarázza ezt? Hagyomány? Így alakult ki?**

– Szerintem igen. Az osztrákok amúgy is elég hagyományőrzőek. Ehhez még nem nyúltak hozzá. Kénytelenek lesznek előbb-utóbb, mert nem fog menni. Annyira túlterhelt például a belgyógyászat osztálya, hogy nem fog megfelelően működni szervezés nélkül. Képtelenség, hogy a nefrológiai beteget ugyanott látják el, ahol a tüdőbeteget vagy a bélpanaszos betegeket. Magyarországon ez jobban strukturált, csakúgy, mint az ambuláns ellátottság, ami Ausztriában lényegében hiányzik. Helyette vannak az állami betegbiztosítóval szerződéses viszonyban álló rendelők. Ezek azonban különösen profitorientáltak, a profit termelésére mennek. A járóbeteg-ellátás ezért viszonylag nehézkes, az emberek tanácstalanok, nemigen tudják, hová kellene fordulniuk. Dolgoztam pár hónapig egy ilyen rendelőben, tény, nagyon sok pénz van benne, viszont átlagosan tíz perc jut egy betegre. Ez rettentően kevés, tíz perc alatt sokszor még ultrahangot is kell csinálni. Ott aztán végképp nincs semmilyen átgondolás, nincs gyógyítás. Tehát nagy hiányossága Ausztriának, hogy alig van igazi ambulancia. Otthon is van persze magánrendelés, de alapvetően működik az SZTK-rendelés, itt ez fordítva van, kevés az ambuláns ellátás, de rengeteg a magánrendelő.

**– Közhely, hogy stroke vagy infarktus esetében mennyire fontos a gyorsaság, dicsérni szokták Ausztriában a hatékony mentőellátást. Meg tudja erősíteni?**

– Igen, az alaposságot és a gyorsaságot emelném ki. Annak ellenére, hogy hiány van a szakmában, jól szervezettek, és tényleg gyorsan kijönnek, jól van felosztva az ország, a régiók. Körülbelül 15 perc alatt majdnem mindenhol ott tudnak lenni, még az elhagyatottabb kis tanyákra is ki tudnak menni. Irányelvük az úgynevezett catch and run, tehát az a legfőbb feladatuk, hogy a beteget minél gyorsabban eljuttassák a kórházba, hogy megkaphassa a szakszerű ellátást. A sürgősségi ellátás során előnyben vannak a felszereltséggel. Mert amíg Magyarországon gondolkodnunk kell, hogy most egy CT-t vagy egy MR-vizsgálatot megrendeljünk-e, vagy se, merthogy drága, ezen itt nem kell gondolkodni. Magyarországon még elkezdjük az ultrahanggal, majd, ha felmerül a gyanú, na hát akkor, hú, tíz körmünket rágva, de csak be kell küldenünk őt a CT-be, hogyha a labor már megjött, és az is indokolja. Ez az akut ellátásban mind időveszteség. Itt viszont gondolkodás nélkül, még meg sem jött semmilyen vizsgálati eredmény, de már szinte a bejáratnál áttolják a CT-n vagy az MR-en. A drágább vizsgálatok sokkal könnyedebben, szinte meggondolatlanul gyorsan megtörténnek. Az akut betegellátásban sajnos az anyagi többlet erősen megmutatkozik, viszont pont emiatt annyira nem is gondolkodnak, hisz nincs szükség mérlegelésre. Egyszerűen csak végigfuttatják a CT-n, és akkor már lehet látni a baj forrását.

– Van-e olyasmi a kórházi ellátásban, ami meglepte, és úgy gondolta, hogy talán fölösleges, nemigen játszik szerepet a beteg felépülésében, magyarul, amit pazarlásnak tart?**

– Indokolatlanul gyorsan cserélik a drága gépeket, a CT-ktől kezdve az MR-ig. Ilyenkor még az amortizáció – magyar szemmel – sehol nem tart. Ők pedig már úgy gondolják, hogy elérkezett az újítás ideje. Én szívultrahanggal foglalkozom a legtöbbet – a legkisebb alkatrész elromlásakor a másfeledik megoldás az, hogy veszünk egy új gépet, én ezt roppant pazarlónak látom. De említhetek egy másik problémát is: sokszor gondolkodás nélkül kérnek drága és fölösleges vizsgálatokat. A magyar gyakorlat célszerűbb, észszerűbb: nekem triázsolni kellett otthon, ami azt jelenti, ha bejön a beteg a panaszával, akkor belövöm, hogy nagy valószínűséggel mi lehet a baja, és csak később megyek a ritkább betegségek felé. Itt nincs ilyen. Nem nagyon rangsorolnak, egyszerre akarnak mindent kivizsgálni, a szívpanasszal érkező beteget is alávetik a fölöslegesnek mondható teljes kivizsgálásnak.

**– Tehát másképp optimalizálják az erőforrásokat… Az utókezelésekben szokták dicsérni az osztrák egészségügyet, ami persze az életszínvonalbeli különbségből is következik. A jóléti társadalomban több erre a lehetőség.**

– Megint hivatkozhatom a leterheltségre, arra, hogy kevesebb beteg jut egy orvosra. Például egy szívműtött beteget sokkal gyakoribb frekvenciával tudok visszahívni, mint Magyarországon, ahol nem fér be a várólistámba. Itt szükség szerint tudok időpontot biztosítani, nem kell annyira lazán fognom a műtött beteg kezét. A rehabilitációk is jobban felszereltek, több a férőhely, könnyű bejutni, és nagy különbség, hogy Ausztriában több a betegszabadság.

**– Mennyire fektetnek hangsúlyt a továbbképzésre?**

– Rendkívüli módon, ugyanolyan pontgyűjtő rendszer van, mint Magyarországon. Pontokat a továbbképzéseken, kongresszusokon való részvétellel lehet gyűjteni, és biztosítanak is rá lehetőséget, szabadnapokat adnak, amiket erre lehet szánni. Szigorúan követik; aki elhanyagolja, annak nem újítják meg a kamarai tagságát. A gyógyszeripar is rendez konferenciákat, egyébként is, mivel rengeteg pénz van náluk, mindent a gyógyszercégek uralnak. Ezt már úgy is nevezhetném, hogy gyógyszermaffia. Úgy járnak a gyógyszerügynökök hozzánk, mint a porszívóügynökök, nagyon agresszív gyógyszerkampány van. A legnagyobb gyógyszercégek kiadnak egy gyógyszert, iszonyú mennyiségű promóciót, reklámot és embert szánnak arra, hogy mindenhol, a legkisebb helységben is ismertté tegyék. Rengeteg az ügynök, felosztják a területeket, akár minden egyes, még kisebb egészségügyi intézményt is felkeresnek. És már hozzák a brosúrát, a mintaanyagot, továbbá estélyeket, vacsorákat szerveznek a kihozott új gyógyszer megismertetése érdekében, és előbb-utóbb bevezettetik a guideline-okba, az irányelvekbe. Vannak európai és amerikai guideline-ok, olyan sémák, melyek alapján kell a betegeket gyógyítani, ezeket rendszeresen felülvizsgálják, és a gyógyszerezést kötelező jelleggel kell adni. Az tény, hogy kényelmes, mert az ügynök házhoz jön az információval, forró tűzben tart minket. Bécs ebből a szempontból különösen jól ellátott, sűrűn látogatnak a gyógyszerügynökök.

**– Volt otthon lehetőség visszacsatolásra? Tehát, lehetett-e a fölmerült problémákról beszélni, és mennyire voltak kíváncsiak a véleményére? És megint csak összehasonlítva, itt van ennek tere?**

– Hát ez már társadalmi szintű kérdés. Szerintem Magyarországon elég erős az alárendelt viszony. Kezdő orvosként nem sok alkalom van a vélemény kinyilvánítására. Ott az a felfogás, hogy te vagy a legkisebb, te csak maradj csendben. Teljesítsd, amit mondunk, és ne okozz bajt. Ami már társadalmi probléma, az emberek fölfelé félnek kritikát megfogalmazni. És ez egy óriási különbség, nagy döbbenet volt az első vizitemen bemenni, leülni, végighallgatni, hogy hatvan orvos ült ott, és a rezidenst ugyanúgy meghallgatták, mint a főorvost. Semmi különbség nem volt. Magyarországon erre esély sincsen. Kezdő orvosként nem figyelnek rád, csak elvárások vannak.

**Hát, ez akár ösztönözheti is az embert arra, hogy fölálljon…**

– Abszolút. Itt az ember sokkal nyugodtabban nyilvánítja ki a véleményét, mert nem lesz belőle baja. Nem veszik személyes sértésnek a kritikát, a rendszerszintű kritikát, szemben Magyarországgal.

**Nyilván ez következik a hierarchikusan építkező társadalomból…**

– Pontosan. Azért van igazam, mert magasabb pozícióban vagyok. És teljesen mindegy, hogy te, aki lent vagy a ranglétra alján, mit mondasz. Igazam van, mert én felül vagyok, és ez sajnos, azt hiszem, nem is csak az orvosi körökre igaz.

**Mennyire van rálátása az egykori évfolyamtársaira, közülük vajon hányan választották a külföldi munkavállalást?**

– Azt mondanám, hogy közel harmaduk távozott. 2007-ben végeztem Szegeden, mi már nem tartozunk a legfiatalabb orvosi generációhoz. Inkább korábban mentek – mentünk – el, mára már Magyarországon is elértek egy olyan pozíciót, ahol jobb a fizetés, és a magánpraxisból is tudnak profitálni.
