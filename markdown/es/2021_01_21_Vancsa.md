---
authors:
- Váncsa Istávn
categories:
- ÉS
title: "Jövőre ugyanitt"
date: "2021-01-22"
---

> https://www.es.hu/cikk/2021-01-22/vancsa-istvan/jovore-ugyanitt.html

„Leoltjuk hamarosan az egészségügyi dolgozókat, aztán végzünk a szociális otthonokban lakókkal, a harmadik kategória a hatvan év feletti, krónikus betegségben szenvedő honfitársainknak a csoportja. Ennyi kínai vakcinánk tulajdonképpen lenne is.” Az idézet szó szerinti, bár kissé tömörített, forrását megjelölnünk pedig nyilván fölösleges. Aki nem jön rá magától, az meg se érdemli azt a temérdek aggodalmat, gondoskodást, törődést, amit a legfőbb személy tanúsít iránta, sőt a kínai vakcinát se érdemli meg, ám evvel együtt megkaphatja. Kormányzatunknak nagy szíve van. A bökdösés, ha minden igaz, a szavazóhelyiségekben lesz abszolválva, nyilván nem véletlenül. Jövőre veled ugyanitt, ezt kell memorizálnia az élemedett korú honpolgárnak, ide kell egy év múlva eljönnie, erre a helyre, ahol a nyomorúságos életét megmentették, és azért kell visszalátogatnia, hogy arra a személyre szavazzon, akinek az oltóanyagot köszönheti. Nota bene kormányzó urunkra, aki elindult Marco Polo nyomában, áthatolt a Pamír fennsíkjain és a Takla-Makán sivatagon, szembeszállt ezer veszéllyel, de elhozta nekünk a Mennyei Birodalom csodaszerét, melynek birtokában esélyünk leend az ugyanonnan származó kórságot leküzdeni. Vagy ha mégse, a szociális otthonok lakóival és a hatvan fölöttiekkel akkor is rövid úton végezni tudunk.

Kilátásaink tehát reményt keltőek, jövőnk pedig minden bizonnyal a leg­eszményibb módon alakul, függetlenül attól, hogy kompetens megszólalók szerint a napkeleti elixírre ehhez valójában semmi szükség. Az EU által kötött szerződések kétszer annyi vakcináról szólnak, mint amennyi az unióban kelleni fog, ezt Peter Liese, az Európai Néppárt képviselőcsoportjának egészségügyi kérdésekben illetékes szóvivője mondta a Népszavának. Nem valószínű, hogy blöffölt volna, ugyanis a Néppárton belül ezt a feladatot  mármint a sehova se vezető, ám annál kitartóbb hablatyolást  egy másik tekintélyes államférfi tette magáévá, és szorgalmasan gyakorolja azóta is. Falus András akadémikus (Semmelweis Egyetem Genetikai, Sejt- és Immunbiológiai Intézet) szerint tavasszal harminc olyan vakcina jelenik meg a piacon, amelyeknek a bevizsgálása a vége felé közelít, és van további nyolcvan, amely a második fázisnál tart. Hamarosan óriási túlkínálat lesz azokból az oltóanyagokból, amelyek nemcsak a kormányzó urunk által oly tapintatosan szutyongatott Országos Gyógyszerészeti Intézet, hanem az Európai Gyógyszerügynökség pecsétjét is megkaphatják.

Más kérdés, hogy a bőségnek ez a paradicsomi állapota a remélhetőleg nem túl távoli jövőben ölt majd testet, a jelen kevésbé rózsás. Például Tedrosz Adhanom, a WHO főigazgatója végzetes hatású vakcinahiányról és az ebből szükségszerűen következő katasztrofális erkölcsi csődhelyzetről beszélt a BBC-nek, rámutatva, hogy ennek az árát első lépésben a legszegényebb országok fogják emberéletekben megfizetni, a következő lépésben pedig mindenki más, tekintve, hogy a helyzet a járvány további pusztítását eredményezheti. A WHO eszerint mit sem tud Kínáról, még csak nem is sejti, hogy ebben a távoli, varázslatos birodalomban hatalmas, füstölgő gyáróriások ontják magukból a jobbnál jobb oltóanyagokat, és bőkezűen osztogatják mindenkinek, aki arra jár. Meglepő, de a magyar külügyérek szerint Kína létezéséről az európai országok is csak múlt csütörtökön szereztek tudomást, amikor kiderült, hogy Magyarország vakcinaügyben előrehaladott tárgyalásokat folytat arrafelé. Akkor belenéztek a  Wikipédiába, megtudták, hogy az ágyútól a könyvnyomtatáson át a zsilipig mindent a kínaiak találtak föl, így aztán az elixír gyártójánál pár órán belül tizennégy európai ország jelentkezett. A Külügyminisztérium tájékoztatásért felelős államtitkára szerint azóta egész Európa sorban áll Kína kapui előtt. Ebből a történetből napnál világosabban kiderül, hogy a világ totálisan elmeroggyant, kivéve természetesen minket. A helyzetet a maga teljes mélységében Weöres Sándor örökbecsű négysorosa ragadja meg: „KARESZ HÜJE / GYÖNGYI HÜJE / csak én vagyok okos / énnekem a segembe is felyem van”. Ezt kell ismételgetnünk felébredés után, elalvás előtt, de még álmunkban is, s a haza fényre derül.

Ami viszont a kormányunk szíve csücskét képező kínai gyártmányt illeti, avval a helyzet komplexebbnek mutatkozik. Kezdve ott, hogy (1) bevizsgálásának harmadik fázisa nem is volt, vagy legalábbis a dokumentációja nem elérhető, (2) gyártója az Európai Gyógyszerügynökség engedélyét meg sem igényelte, (3) nem két, hanem három oltásra van belőle szükség, (4) Kínában csakis hatvanévesnél fiatalabbaknak adják, (5) a gyártó cég elnöke és ellenőrzési részlegének vezetője a napokban érdemi indoklás nélkül lemondott. Egyébiránt pedig a Pulzus friss kutatása szerint nálunk a Sinopharm termékét, mellyel kormányzó urunk az élemedett korosztályt kívánja ráncba szedni, a lakosság alig egy százaléka adatná be magának. Mármost Magyarországon a hatvan fölöttiek száma kevesebb mint 2,6 millió, ennek az egy százaléka huszonhatezer, vagyis kormányzó urunk nagylelkű adományának ennyien fognak örvendeni. A többiek vagy örömtelenül oltatják be magukat, vagy sehogy. Fakadhat ez egyebek között abból is, hogy Európa más népeihez hasonlóan nekünk is bőséggel volt alkalmunk különféle kínai termékek minőségét illetően széles körű tapasztalatokat szerezhetni, s ezek a tapasztalatok, hogy finoman fogalmazzunk, kevéssé voltak szívderítők. Mi, idősebbek, akik az ötvenes-hatvanas évek folyamán cseperedtünk fel, némi joggal hihettük, hogy nekünk e tekintetben már nem lehet újat mondani, de tévedtünk. Lehetett. A legjellemzőbb történetünk mégis egy portugál műszaki bolthoz kapcsolódik. Képzeljék, mondta a tulajdonos, bejött az imént egy kínai házaspár, kiválasztották azt a német gyártmányú robotgépet, majd megkérdezték, hogy van-e benne olyan összetevő, ami Kínában készült. Azt feleltem, hogy szerintem nincs. Akkor adjam ezt írásba. Ne hülyéskedjenek, mondtam nekik, ők erre vállat vontak, a gépet itt hagyták, mentek tovább.

Vagyis a kínai termékek iránt még az Európában élő kínaiak is előítélettel viseltetnek, bár ez nem igazán előítélet, hanem inkább utó-. E tekintetben az a körülmény, hogy Kína ma már a csúcstechnológiában nyomul, egyebek között öles léptekkel halad a fúziós reaktor létrehozása felé, a megújuló energiákba pedig egészen felfoghatatlan összegeket invesztál, semmit se jelent, a fogyasztó ugyanis nem a kínai biotechnológia, nanotechnológia, kvantuminformatika és hasonlók iránt érdeklődik, hanem például utazótáskát vásárolna, az pedig mind gagyi.

Akarja ezek után a kínai vakcinát?

Nem akarja. Akkor se akarná, ha maga Lukács evangelista kínálná neki, pedig ő eredetileg orvos volt. Eperjes Károly színművész se akarja, noha őt a koronavírus egymás után kétszer lökte hanyatt. Orosz vakcinát szeretne inkább. „Egész életemben az orosz szisztéma alapján voltam beoltva mindenféle ellen. A gyerekkori oltásaink mind onnan valók voltak, és beváltak. Ezért nem kérdés számomra, hogy az orosz oltást választom, ha megengedik.” Jómagam viszont a rokon népektől származó, tehát kazah, üzbég, de leginkább tádzsik oltóanyagot preferálnám, már csak azért is, hogy kormányzó urunk örüljön, ilyen azonban sajnos nincs. Nehéz mostanság minekünk.

