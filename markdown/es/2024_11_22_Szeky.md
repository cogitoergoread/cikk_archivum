---
authors:
- Széky János
categories:
- ÉS
title: "Mi van, ha bukik?"
date: "2024-11-22"
---

> https://www.es.hu/cikk/2024-11-22/szeky-janos/-mi-van-ha-bukik.html
> PUBLICISZTIKA - LXVIII. évfolyam, 47. szám, 2024. november 22.

**Miután Trump megnyerte az elnökválasztást, a kormánybérenc hazai propagandisták és hű fogyasztóik rögtön nekirontottak David Pressman amerikai nagykövetnek mámoros örömükben, amiért viszonylag hamar lejár a megbízatása. A csujogatások közül a „Pressman go home” volt a legenyhébb, a többivel nem zilálom az idegeket.**

Túl a szokásos gyűlöleten, ami azért övezi, mert bántja Orbánt és beosztottait, az indulat mögött az a feltevés rejlik, hogy az amerikai nagykövet belpolitikai súlyú és hatalommal bíró személyiség. Pedig nem tesz mást, mint hogy a saját kormányának politikáját képviseli az adott országról szerzett információkhoz igazodva. Tökéletes informáltság viszont nincs. Személyiségtől és előzetes politikai tapasztalattól is függ, hogy egy diplomata mit hisz el, és mit mennyire vesz komolyan.

Ott van például Joseph E. Davies, Roosevelt elnök személyes jó barátja, művelt ember, nagyon okos ügyvéd, aki a Szovjetunióban volt nagykövet 1936–38-ban, Sztálin rémuralma idején, és Moszkvai jelentés című könyvében (magyarul is megjelent) fenntartások nélkül reprodukálja, amivel a szovjet hatóságok beetették. Némi bölcs mérlegelés után elhitt mindent, amit a „jobboldali-trockista” összeesküvőkről (Buharin, Rikov, Jagoda stb.) állítottak az aktuális kirakatperben, és nagyon dicsérte a fess NKVD-legényeket mint a szovjet nép egészséges voltának élő bizonyítékait.

Ma már más a világ. Az információszerzés szabadsága tekintetében a 2024-es Magyarország nem hasonlítható az 1938-as Szovjetunióhoz (bár a korrupt ügyletekről adatot igénylő civil szervezetek számára ez a szabadság elég hézagosan létezik). És Pressman megengedheti magának, hogy ne higgye el Magyarországról azt, amit a vele nyíltan ellenséges kormány beadna a hiszékenyeknek. Ha a következő nagykövet Trump valamelyik lelkes kampánytámogatója lesz, Orbánnak nem kell ilyen veszéllyel számolnia. Már amennyire veszély, ugyanis idehaza attól még nem változik semmi, kivéve, hogy a nagyszájúak még nagyszájúbbak lesznek.

De hogy ne legyek igazságtalan: a Magyarországgal foglalkozó külföldi politikai szereplők fontosságának túlbecsülése nemcsak kormány­oldali tünet. Ellenzéki oldalon ugyanúgy nem lankad sohasem a hit, hogy most végre jön egy amerikai diplomata vagy EP-raportőr, aki megment minket Orbántól.

Holott ilyenkor nem történik más, mint hogy a felhatalmazással bíró Nyugati Szereplő nem a kormánytól, hanem inkább az ellenzéki civilektől kapott információkat dolgozza fel a maga műszereivel – jellemzően a nemzetközi egyezményekben, az uniós szerződésben és irányelvekben rögzített alapjogok és bizonyos magatartási szabályok megsértését. Ennek azonban semmilyen lényeges hatása nincs a magyar belpolitikára. A bírálatok sohasem érik el a kritikus tömeget, ami ahhoz kellene, hogy a rendszer megváltozzék. A politikai rendszer (idegen szóval rezsim) ugyanis nem jogi vagy erkölcsi szabályok betartásának összessége, hanem hatalmi struktúra. Olyan nemzetközi szerződés pedig nincs, amelyik előírná, hogy egy országban milyen hatalmi viszonyok előzhetik meg a zsarnokságot, ennélfogva az ilyen szabályokat nem is lehet kikényszeríteni.

Orbánék pontosan tudják, hogy ez az egész Nyugat (beleértve az EU-t) egyik fő gyengesége: nincs olyan szerződés, ami előírná a társadalom tagoltságának megfelelő szabad többpártrendszert, a hatalommegosztást, vagy megtiltaná, hogy az osztatlan politikai hatalom csúcsán lévő ember kedve szerint bánjék a gazdasági erőforrások zömével – hogy csak a maf­fia­ta­gok tudjanak szabadon vállalkozni. És melyik külföldi jelentés vet számot mindezzel?

Nem fog minket senki más megváltani, csak mi menthetjük meg magunkat. Nem Orbántól, hanem magunktól. Pontosabban: a társadalom – régi szóval a nép – arra képes része menthetné a többit. És az, amelyik nyugati irányból várja a felmentő sereget, nem képes rá.

Szerkezetileg nagyon hasonlít ehhez a Magyar Péter győzelmébe vetett remény. Három hete azt írtam, hogy egy választási győzelemtől főleg Orbán további kártételének fékezése várható, rendszerváltozás sokkal kevésbé. Az egyik oldalon megkaptam erre, hogy illúziókat táplálok, a másik – szintén ellenzéki – oldalon azt, hogy kishitű vagyok. Nem jósolnék, csak azt javaslom, absztrakt logikával, hogy képzeljük el: a mostani politikai-gazdasági struktúrában a Tisza Párt megnyeri a választást, és Orbán az alkotmány értelmében távozni kényszerül. Akkor mi történik?

Várható-e annak a 2011-es Alaptörvénybe is beleszegecselt szabálynak a megszüntetése, hogy valaki a politizáló népesség szavazatainak felével kétharmados, azaz alkotmányozó többséghez juthat?

Várható-e olyan, a minimális és Magyarországon kívül mindenütt elfogadott józanságnak megfelelő intézményrendszer létrehozása, ahol nem összpontosul minden politikai hatalom egyetlen központban, éspedig a miniszterelnök kezében?

Várható-e, hogy az agymosott milliók hirtelen észhez térnek, felhagynak szenvedélyeikkel és elfogultságaikkal, elfogadnak számukra addig ismeretlen tényeket?

Várható-e, hogy a választások eredményétől függetlenül kilenc, tizenkettő, akárhány évre kinevezett pártcselédek és -kreatúrák udvarias meghajlással átadják az irodájuk kulcsát, és vele az összes iratot, fájlt meg bankszámlaszámot?

Várható-e, hogy egy olyan világban, ahol a napi életvitelhez szükséges minden gazdasági intézményt – bank, távközlés, közmű – nagy eséllyel ők birtokolnak vagy ellenőriznek, akár negyvenhétszeres áttétellel, visszaperelhetetlenül, szóval hogy minderről csak úgy lemondanak? Elképzelhető olyan gazdasági rendszer, ahol nem csak ők tudnak meggazdagodni?
Nem, nem, nem, nem, nem.

Föntebb említett barátaim és ismerőseim nagyon dicsérik Magyar Pétert, amiért mindent a választások megnyerésének rendel alá, s ezért lehetőleg csak olyasmiről beszél, amit „megértenek az emberek” – rossz az egészségügy, késnek a vonatok, kicsi a minimálbér, éhezéshez elég a nyugdíj, nem adják ide a brüsszeli pénzt, miközben Mészáros Lőrinc és Tiborcz István jachtokon és kastélyokban pezsgőzik. A közvélemény-kutatások azt mutatják, hogy az ilyesmi, nagy lendülettel ismételve, fölöttébb hatásos. De a választások megnyerése nem sokat ér, ha csak ezzel lehet hatni a „tömegekre”. Ha nincs ebben az országban legalább három-négyszázezer ember, aki szabad politikai és gazdasági rendszert szeretne, és tudja is, hogy milyen az.
