---
authors: 
- Koltai Tamás
categories: 
- ÉS
title: "Koltai Tamás:Színház a provincián"
date: "2008-06-09"
---
> Koltai Tamás: Színház a provincián - ÉS ; 2008-06-09

Az év legjobb előadása a kolozsvári Állami Magyar Színház Ványa bácsija. Az év legjobb rendezése is a Ványa bácsi. Az év legjobb férfi főszereplője Hatházi András a Ványa bácsi címszerepében.

Romániában.

Nem tudom eldönteni, ez jó hír-e vagy rossz.

Jó, mert a három díjat tekintélyes színházi emberekből és tekintélyes kritikusokból álló zsűri közösen ítélte meg (az UNITER-díj ott a legrangosabb színházi elismerés) egy magyar produkciónak, abban az európai színházi nagyhatalomban, ahol különféle fesztiválokon folyamatosan láthatók a legfontosabb európai előadások, és sorozatban jelennek meg a kortárs világszínházról szóló könyvek. Rossz, mert ez a magyar előadás nem látható Magyarországon, ami a következő fél évben komolytalanná és hiteltelenné tesz minden színházi találkozót és minden díjat.

Mintha az olimpiára nem hívnák meg a csúcstartót.

Igaz, macerás előadás. A színpadon játsszák, de kell hozzá a nézőtér is, viszont a néző nem onnan néz. Kevesen férnek be, a közönség neheztel, a hazai szervezők a homlokukat ráncolják, megint egy probléma, mert ezek felforgatnak mindent, stúdiót csinálnak a szép barokk színházból, a színészek cipővel mászkálnak az üléseken, a produkciót adaptálni kellene az új helyszínre, ráadásul a rendező, Andrei ?erban is macerás ember. Kell ez nekünk? Nem, nem kell ez nekünk.

Peter Brooknak kell, ő meghívta a Ványa bácsit Párizsba, a Bouffes du Nordba három hétre, neki nem macerás. A Gianni Schicchi, amit szintén a kolozsvári magyar színház játszik Silviu Purcărete “állunk leesik” rendezésében, ugyancsak macerás, ezért az előadás kénytelen Puccini szülőhazájában, Olaszországban turnézni. A Hosszú péntek, amelyet Visky András írt Kertész Imre Kaddisából - Tompa Gábor rendezte Kolozsvárt -, és Magyarországon tavaly süket csönd fogadta, noha bekerült a színészek főznek kísérőprogramjába, jövőre huszonötször fog menni az Avignoni Fesztivál főtábláján (nem az “off”-ban).

Jó volt ez az évad, eseményekben gazdag. Számos vidéki városban a hatalom színházzal fizetett hű embereinek a politikai szolgálatért. Magyarország következő, spirituális miniszterelnöke a Színház- és Filmművészeti Egyetem klubfoglalkozásán hirdette meg szellemi programját, ami nem a politikai színházat, hanem a politikát mint színházat értékeli magasra, így jelképesnek is tekinthető. Annyi hiábavaló kísérlet, Aczél György és a Magyar Szocialista Munkáspárt Agitációs és Propaganda Bizottságának húszéves erőfeszítése után, a színházi szakma és az állhatatos városvezetés összefogásával sikerült állami és pártfelügyelet alá helyezni a kaposvári színházat, s ezáltal megszüntetni a Kaposvár-jelenséget. Pár év múlva nemcsak a Soroksári úti Nemzeti Habcsókot építő új kaposvári direktor, Schwajda György nevét fogják áldani, hanem udvari építészét, Siklós Máriát is újfent napi imájukba foglalhatják majd az addigra rekonstruált somogyi épület színháztalanításáért - ahogy megteszik az átépített Katonában, Tháliában és a többi siklósi épületben dolgozók, miután esténként megküzdöttek a minden apró részletre kiterjedő boszorkányos rontással.

A tavaszra ígért színházi törvényt ugyan nem sikerült beterjeszteni, de ez parányi vigasz.

A Romániában három díjat nyert előadás nem való nekünk. A világhírű, táncszínházas Nagy József - ő a neve után magyar, de ugyanúgy nem itthon lett világhírű, mint a fizikusaink -, aki tavaly az Avignoni Fesztivál első számú színházi attrakciója és a főtábla műsor-összeállítója volt, máshol ezerszemélyes színházakban csinál hosszú szériákat, nálunk viszont egy szűk eliten kívül a nevét sem ismerik. Írországtól Albániáig egész Európa hangos a kortárs színházi eszméktől, egyedül nálunk van halotti csend. Dublinban járt Brook, Brooknál jár majd a Ványa bácsi, Kolozsvárt láthatóak az Európai Színházi Unió előadásai - Magyarországon nem látható, ami Dublinban, Brooknál és Kolozsvárt. Tiranában egy üldözött albán költőre értelmezte Beethoven Fidelióját egy német rendező (ő kivételesen rendezett Debrecenben is), az előadásban elhangzott a mindenki által ismert, betiltott vers, a közönség a könnyekig megrendült. Nálunk, még ha sírás helyett nevetni lehet is rajta, az kell legkevésbé, ami rólunk szól, azt a művészszínházi elit is elutasítja - a Katonában összesen tizennyolcszor ment Ödön von Horváth kecses kellemetlenkedője, a Mit csinál a kongresszus?

Hogy jutottunk idáig? Vagy mindig ilyenek voltunk?

Michael Sturm, az említett német rendező azt mondja, hogy Németországban az alkotmány rögzíti a művészet szabadságát. Az állam nem azért ad pénzt az állami színházaknak, hogy állami művészetet csináljanak.

A színház nálunk is szabad, a párttöbbség kinevezettje azt csinál az igazgatói székben, amit akar, minél kevésbé lép föl a kortárs színház igényével, annál több pénzt kap, fő, hogy teljesítse a tervet. Nemrég azt nyilatkozta - történetesen egy fővárosi - színigazgató, hogy teljesítették az előadásszámot, a közönségszámot, a bevételi tervet, nyugodtan befejezhetik korábban az évadot. Ezen felül mit lehetne még kívánni tőle?

A történelmi hagyomány révén szerves fejlődéssel kialakult magyar színházi működés - így mondják, ugye? - nimbusza akkor omlott össze bennem, amikor 1970 és 72 között először jártam Bukarestben, Prágában, Varsóban, Moszkvában. Korábban láttam ugyan Brookot, Mnouchkine-t, Roger Blint Londonban és Párizsban, sőt Brook Learjét, a de Lullo társulatot, Marie Bellt, a Berliner Enseble-t itthon is, de ezek - az utóbbi kivételével - “nyugatiak” voltak, nem lepett meg, hogy jók, tudtuk, hogy odaát minden jobb. Ám Bukarestben Pintilie, Ciulei, Esrig, Penciulescu, Prágában Krejča, Moszkvában Efrosz és Ljubimov, Varsóban Dejmek, Swinarski, Szajna ráébresztettek, hogy hozzájuk képest ami a mi vidám barakkunkban történik, az nem színház. Illetve van valami születőben. Ruszt, Halász Péter, az Egyetemi Színpad, a Huszonötödik Színház, Kaposvár, Szolnok, Major renitenskedése az elaggott Nemzetiben. Mindez nem volt mérhető az előbb fölsoroltakhoz, viszont határozott jelzéseivel annál nagyobb ellenszenvet váltott ki - a kialkudott pozícióját féltő színházi elitből legalább akkorát, mint a pártállamból.

Eltartott egy ideig, amíg rájöttem, mi a baj a mi vidám színházi barakkunkkal.

Varsóban úgy kezdődtek az 1968-as diákmegmozdulások, hogy az egyetemisták az utcára vonultak, mert betiltották Dejmek Mickiewicz-rendezését, az Ősöket. Mint néző tanúja voltam a prágai Tyl Színházban, hogyan tüntetett percekig a közönség a Kurázsi mamán 1971 decemberében (!) a 68-as “baráti tankokra” emlékezve, amikor a darabban a (svéd) megszállást emlegették. Bukarestben Pintilie farkaskutyás smasszereket állított a páholyok elé A revizorban, de betiltották az előadást. A cseh Nemzeti Színház elbocsátott vezető színészei illegális lakásszínházi előadásokon játszottak. A “kellemetlen” embereknek mindenhol meggyűlt a bajuk a rendszerrel, a nagyszerű Otomar Krejčát kitelepítették a külvárosba, Efrosz és Ljubimov örök vegzatúra alatt dolgozott, a zseniális román rendezőnemzedék tagjai ellenálltak, amíg tudtak, aztán külföldre mentek (köztük Andrei ?erban is).

Nálunk nyugalom volt. A színházban pedig unalom. A baráti szocialista társbarakkok renitenseinek korban és pozícióban megfelelő magyar színházvezető garnitúra élvezte a rendszer bizalmát. Puha diktatúra volt, cenzúra nélkül, markánsan kifejlesztett öncenzúrával. Ki lehetett egyezni abban, hogy mit szabad, mit nem. Az igazgatók időnként rákérdeztek, hogy “még mindig nem?”, és jött a válasz: “még mindig”. Vagy: “már igen”. Olyankor volt öröm, hét-nyolc év után bemutató! Hatástalan, mert csak megbízható emberek kapták meg az engedélyt, akik garantáltan kiszerelték a drámából a gyutacsot. Hitbizományosok ültek a fontosabb színházak igazgatói székeiben, a televízió művészeti vezetői posztjain, akik nemcsak abban különböztek társbarakkbeli kollégáiktól, hogy kényelmes megélhetésük kedvéért lemondtak a minimális kockázatról, hanem abban is, hogy távolról sem voltak olyan tehetségesek, mint amazok. Nem csak a politikai kockázatot nem vállalták - a művészi kockázatot sem. Már a Színművészeti Főiskolán kezdték irtani az újítás szellemét - ismert a “kicsit más” vizsgaelőadás közben fölpattanó, s azt idő előtt fölháborodottan elhagyó rektor és főtanszakvezető esete -, és napi gyakorlatuk mottójává tették a csökött tradicionalizmus esztétikáját. A magyar színházművészet fejlődését elkötelezetten akadályozó korabeli rendezői elit hamis legendáját máig gyártják a saját felelősségüket ez által is kisebbíteni remélő apologéták. Magukat helyzetük mártírjának tekintő és utólag ellenzékivé stilizáló konformisták akkoriban készségesen paríroztak, mert nem akarták veszni hagyni a rendszer számukra biztosított előnyeit: a pozíciót, a nyugati utazást, az átlag fölötti megélhetést. Nem mintha hittek volna a “szocializmusban”. De a szűk színházi szakma különféle terepein dolgozó kiváltságosok - rendezők, újságírók, dramaturgok, fordítók, irodalomtörténészek - kiváltságai attól függtek, hogy ideológiailag is képesek-e kasztba tömörülni, és megélhetési pozícióikat megvédeni a külső “föllazítástól”, amilyen például a Brook-féle Szentivánéji álom vendégjátéka volt, mert megrázkódtatta a szakma többre vágyó negyedét. Az egyik pozícióvédelmi prominens a két társadalmi rendszer különbségére hivatkozva utasította el a változást sürgető hangot: “A nyugati világ színházi rendszere ugyanis azon alapszik, amin a tőkés világ termelése általában, csak még kihívóbb, áttetszőbb lepellel rejti lényegét.” A szakmai érdekvédelmi szervezet jónak látta, hogy egész napos szeánszon ítélje el azokat, akik a Brook-színház példájából erőt merítve - burkoltan - az újat, változást akaró fiatal, nonkonform tehetségek összefogására buzdítottak a hatalommal kiegyezett, ellustult, túlélésre berendezkedett rendszermamelukokkal szemben.

Az akkori megélhetési elit ugyanúgy rettegett a markáns tehetségektől, és ugyanúgy gyűlölte őket, mint a mai. Mennyivel jobb az a bolsevik típusú hatalom, amelyik ma el akarja hallgattatni a Csak egy szöget és az 5606-ot rendező Mohácsi Jánost annál, amelyik annak idején, kellemetlenül eredeti előadásaitól megrémülve, eltanácsolta őt a Színművészeti Főiskolától? Magyarországon folyamatos a színházi semmitmondás diadala, az egyetlen ország voltunk a szocialista barakkban, ahol a rendszerváltozás után nem kerültek elő a fiókokból betiltott drámák. Mert nem voltak.

Volt Kaposvár, volt Szolnok - lett belőlük rövid ideig tolerált Nemzeti, majd a Katona, az egyetlen máig kitartó nemzetközi érték -, volt Babarczy, Székely, Zsámbéki, Ascher, Gothár, Ruszt, Ács (a Marat/Sade és a Munkásoperett), volt Paál István, Fodor Tamás, Halász (amíg ki nem tessékelték az országból), Szikora János, Csiszár Imre. Hogy kiből mi lett, mi nem lett - s persze miért, főleg pedig hogy miért szenvedtek kollektív vereséget? -, az megérne egy színháztörténeti misét. De hosszas elemzés nélkül is világos, hogy az a szakmai elzüllés, amely mára az arcátlan politika prédájává tett színházak széteséséhez vezetett - és amelynek mélypontja a Nemzeti Színház háborítatlan fölépítéséhez asszisztáló világraszóló tehetetlenség és tehetségtelenség volt -, legalább negyvenéves folyamat következménye, s ennek a rendszerváltozás “csak” a felező ideje.

A magyar színház előtte is provinciális volt, és azóta is az maradt.

A veszprémi Petőfi Színház nemrég kinevezett új vezetősége azon melegében kitiltotta az épületből A TÁNC fesztiválja című évtizedes rendezvényt: az idei részvevők - többek között Bozsik Yvette, Frenák Pál, Juronics Tamás, Ladányi Andrea, Szabó Réka - munkáit nyilván azok közé az “aberrált, természetellenes produkciók” közé sorolják, amelyek száműzését programként meghirdették. Ha az őskorba visszahátráló, Neander-völgyi vidék már a hazai kortárs színház előtt is bezárkózik, hogyan várhatnánk el nemzetközi fesztivált az ötvenéves, evangélikus, háromdiplomás, heteroszexuális, adófizető színigazgató férfi pécsi színházában, abban a városban, amely két év múlva Európa kulturális fővárosa szeretne lenni (bár az egész programot irányító stábnak láthatóan csak a pénzköltésről van fogalma, az európai kultúráról nincs)?

Ami a színpadon történik - ez közhely -, az ország mindenkori mentális állapotának tükre; akkor is, ha a színháznak nem áll szándékában tükröt tartani, sőt akkor igazán. A közéletet ellepő szellemi sivárság, olcsóság, korrupció, sekélyes populizmus és demagógia “a világot jelentő deszkákra” szivárogva sósavként marja szét, ami az útjába kerül. A szebb napokat látott szolnoki Szigligeti Színházban harsány, alpári stílusban adták elő Hunyady Sándor finom, pszichorealista színművét, a Feketeszárú cseresznyét, Sartre filozofikus, metafizikai modelldrámáját, a Zárt tárgyalást pedig úgy játszották el, mintha a Família Kft. volna. És az értékvesztett közönség ugyanúgy vevő az alpáriságra, mint a politikában.

Bénultság, félelem, egzisztenciális bizonytalanság nyűgözi le a színházi szakma kvalitásokhoz ragaszkodó részét - nem ok nélkül. Csak nagyon kevesen merik nyíltan vállalni véleményüket, s néhány kivételtől eltekintve csupán akkor - mint most Gáti Oszkár, a győri színház vezető színésze -, ha leszámoltak a pályájukkal. Gáti, aki bejelentette, hogy a színházában és általában a magyar színházban uralkodó viszonyok miatt fölhagy a színészettel, demonstratív lépésével olyasmire hívja föl a figyelmet, amivel a többség tisztában van, de kockázat nélkül nem hangoztathatja. Az egyéni kiállás, persze, nem vezet ki a válságból, nem vet gátat a nívótlanságnak. A legtragikusabb a fiatal színház helyzete: azoké, akik még őrzik a hivatás illúzióját. Ha nem győzik le rettegésüket, és nem lépnek föl közösen a szabad szellemű, értékcentrikus, kockázatot vállaló, egyelőre még pozicionált maradék derékhaddal, halálra vannak ítélve. Ha nincs színház - nem az összes, csak néhány -, amely szembesíti a közönséget a valósággal, a társadalomban felgyülemlett agresszióval, agyelszívással, demagóg tömegpszichózissal, obskúrus néphülyítéssel (a legújabb példa a sátánizmussal magyarázott diákgyilkosság), akkor amit egykor hivatásnak neveztek, belesüllyed a szolgaszerepbe. Ha valahol van értelme utcaszínházat csinálni, akkor a mai Magyarországon. Kockázatos? Az. Sőt, veszélyes. Meri valaki?

Határainkon belül két, határainkon túlmutató előadás volt az évadban. Az egyik a szombathelyi Cukorshow, amely olyan gagyiműsorként írja le az életünket, amilyenné manipuláltságunk következtében tényleg vált (és mert, szerencsére, nem színésszel játszatja a közönségmanipulátort, nem paródia, azaz tipikus-technikás-trükkös magyarelőadás lett, így egybe írva, hanem dermesztő dokumentumszínház). A másik az Örkény Színház Nyugat című legjobb új magyar drámája, egy irodalmi folyóirat tükrözte szellemi volt-Magyarországról, amelynek fennmaradt szigetei, ha nem kapunk észbe, elsüllyednek a nívótlanság-tengerben.

A cannes-i díjjal hazatért Mundruczó Kornél mondta a minap, hogy ha a filmszakma a kilencvenes évek elején nem áll ki egységesen amellett, hogy legyen újra fiatal film, sőt legyen újra filmgyártás, akkor mára eltűnt volna a mozgókép Magyarországról.

Most, amikor a színház van eltűnőben, vajon létezik-e még színházi szakma, amely számol a rá háruló felelősséggel?
