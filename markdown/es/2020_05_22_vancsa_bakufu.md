---
authors:
- Váncsa István
categories:
- ÉS
title: "Jöhet a bakufu"
date: "2020-02-03"
---

> https://www.es.hu/cikk/2020-05-22/vancsa-istvan/johet-a-bakufu.html

> PUBLICISZTIKA - ELSŐ OLDAL - LXIV. évfolyam, 21. szám, 2020. május 22.

Mária országa e vészterhes napokban mindinkább kaszárnyára kezd hasonlítani, apró különbségekkel persze. Az első különbség az, hogy a Magyar Néphadsereg laktanyáiban mindenki kapott enni, méghozzá nem havonta vagy negyedévenként egyszer, mint gondolnók, hanem naponta háromszor. Reggeli, ebéd, vacsora. Éjszakai szolgálat eseté­ben éjszakai pótlék, sőt, bár ezt a nyájas olvasó nyilván nem hiszi el, némely alakulatnál a harcos még ozsonnának is örvendhetett. A máso­dik különbség a szellemi színvonalban áll. Pártunk és kormányunk ci­zelláltabb elméi kétségkívül mélyenszántó megnyilatkozásokkal nyű­gözik le a nagyérdeműt, evvel együtt be kell látnunk, hogy a Magyar Néphadsereg politikai tisztjei Platónok és Arisztotelészek voltak hozzá­juk képest. A harmadik különbség pedig nyilvánvalóan morális termé­szetű. Egy hadtápos főtörzs mondta fél évszázaddal ezelőtt (talán már meg is írtam valahol), hogy tizenöt szolgálati év elteltével minden had­tápos katonát tárgyalás nélkül fel kéne akasztani. Biztosra vehető ugyanis, hogy folyamatosan kilopta az alakulat babgulyásából a mar­hahús kétharmadát és a bab felét, lopott cukrot, lisztet, zsírt, takarító­szert, talán még bakancsot is. Bitó. Komplett hadseregek, sőt komplett országok egyben történő lenyúlása azokban a történelem előtti idők­ben föl sem merült.

 

Kormányzó urunk persze nyilván nem ezért imádja a katonásdit, viszont az tény, hogy nagyon vonzódik hozzá, és ez már azoknak is szemet szúr, akik a politikai élet árnyalatnyi finomságaira kevéssé fo­gékonyak. Munkatársai szerint leginkább egyenruhásokkal szeret dol­gozni, ami voltaképp abszolút érthető. Ha már megadatott szá­munkra, hogy parancsuralmi rendszerben élhetünk és dolgozha­tunk, akkor öl­tözzünk annak megfelelően, és viselkedjünk úgy, ahogy az ilyen rend­szerekben szokás. Fegyelem, körletrend, alakiság. A kato­na a kapott parancsot nem értékeli, hanem határidőre precízen végre­hajtja, ha tö­rik, ha szakad. Skrupulusai nincsenek, ellentétben a civil­lel, aki az álta­la vezetett kórház kisöprésére parancsot kapván nem fel­tétlenül ugrik azonnal a feladatnak, hanem meghökken, rosszabb eset­ben nyavalyog, ad absurdum vonakodik. Némely kórházigazgatók a parancsot rész­ben vagy egészben elszabotálták, holott a parancsot há­ború idején megtagadó katona már az ókori Rómában is halállal volt büntetendő. Mármost Magyarország tíz éve folyamatosan hadat visel, és így is ma­rad mindaddig, amíg kormányzó urunk végleg vissza nem vonul a sta­dionjába szotyolázni, ilyen pedig, ne legyenek illúzióink, so­hase lesz. Mármost hadbíróság elé állíttatta-e Kásler ezeket az igazga­tókat, ez volna a kérdés, a válasz pedig közismert. Nem állíttatta őket hadbíró­ság elé. Igaz, hogy joga se lett volna rá, ez azonban nem mentség semmire.

Jog?

Ne hülyéskedjünk.

Hogy azt a bizonyos harminchatezer ágyat valójában mért kellett kiüríteni, illetve hogy mért pont harminchatezret kellett kiüríte­ni, és nem huszonnégyet vagy hetvenkettőt, továbbá hogy közülük tizenkét­e­zret most mért kaphatnak vissza a nem koronavírusos bete­gek, azt ne firtassuk, nem ránk tartozik. A lényeg az, hogy kormányzó urunk egyik tábornoka a parancsot nem volt képes időre abszolválni, így az­tán az ő miniszteriális karrierjének befellegzett. Előléptekor teli­találat­nak látszott pedig, egyfelől szakmai körökben is elismert onkoló­gus, másfelől tökéletesen kerge magánszemély, pont oda passzol, aho­va szánták. Az EMMI eleve működésképtelen konstrukció, annak is ké­szült. Ami benne fontos, azt kormányzó urunk személyesen komman­dírozza, a többit meg úgy eszi meg a fene, ahogy van. Most viszont a járvány magas nézettsége az egészségügyből is főműsoridős produkci­ót csinált, mármost új műsorhoz új férfi kell, továbbá stáb, stúdió, technika, jelmez, de nem az a szkafanderszerű rémség, amit az infek­tológiai osztályokon dolgozó orvosok mostanság hordanak, hanem ami fess daliákra való. Egyenruha kell, valójában a huszártiszti öltözék vol­na a legjobb, sarkantyús csizma, pitykés dolmány, bárányprémes men­te, csákó. Kár, hogy az ágazat új de facto vezetője abban úgy fes­tene, mint a borzas gödény, amelyik a múlt héten bukkant fel Beret­tyóújfalu mellett, és azóta se érti, hogy került oda.

Summa summarum a gyógyítás intézményrendszere immár a BM irányí­tása alá tartozik, ezért van az, hogy az ágazat meghatározó sze­replői és szaktekintélyei hetek óra rajokban járnak smúzolni a belügy­miniszterhez, ahogy a Népszavában olvasható. Pintér Sándor persze nem gyó­gyít, hanem csak átvilágít, és azt se röntgengéppel, de minde­nekelőtt kinevezi a kórházparancsnokokat. Nemcsak a kórházak élére, hanem a nagyobb idősotthonokba is. Ez legfőképp az ápoltak érdeke, a tétlenség ugyanis beteggé tesz, a fizikai és szellemi aktivitás ellenben felfrissít, sőt mondhatni, fiatalít. Lesz parancskihirdetés, alaki foglalko­zás, egyes harcos kiképzés és nyilván politikai foglalkozás is. Az na­gyon fontos, tágul a látókör, gyarapodnak az ismeretek, a honfiúi érzü­let napról napra erősbödik. Nem átmeneti intézkedésekről van szó, úgy hírlik, ha vége lesz is egyszer a járványnak, az intézmények irányítása a kineve­zett parancsnokok kezében marad. Ez mind nagyon szép és jó, de ke­vés. A magyar embernek is vannak igényei, tehát nem elégszik meg a rendőri diktatúrával, katonait akar, és nem csak a kórházakban. Tegyük a kezünket a szívünkre, ez az ország valójában egy kupleráj, igazi rend itt sohase volt, ettől jutottunk oda, ahová. Vegyünk egy má­sik példát, egy olyan országét, amelyik már sok évtizede a világ élvo­nalában feszít, és ott is fog maradni. Japán vajon mért prosperál annyira, ami­kor semmije sincs, importra szorul élelmiszerből, nyers­anyagokból, energiahordozókból és minden egyébből, kivéve talán a díszcseresz­nyét? Gondolkozzunk egy kicsit, és magunktól is rájövünk. A bakufu miatt. A bakufu vagy más néven sógunátus 1192 és 1868 kö­zött Japán katonai kormányzása, vagy ha úgy tetszik, államformája volt, lényege az, hogy minden hatalom a katonáké, értsd a szamurájo­ké, a nép pe­dig csöndben marad, és serényen dolgozik. Így ment csak­nem hétszáz éven át, a nép robotolt, teázott és megtanult kesztyűbe dudálni, ahogy azt kell. Más kérdés, hogy ez alatt a hét évszázad alatt Japán úgy lemaradt a Nyugattól, mint bivalyfogat a gőzmozdony mö­gött, és csak a Meidzsi-korszakban kezdett felzárkózni, amikor a törté­nelem szele az egész bakufut elsodorta.

Nálunk ez odébb lesz, mi most nem kifelé jövünk a bakufuból, hanem befelé ballagunk, és nem egészen olyan bakufut hozunk létre, amilyet a felkelő nap országában gründoltak, hanem erőset, ősösztö­nöst, félliterköpőt. Kormányzó urunk közben elegánsan visszaadja meg­határozatlan időre szóló felhatalmazását, ugyanis olyanja őneki eleve van, ez csak arra kellett, hogy a világot behülyítse vele, a legte­kintélyesebb újságok címoldalán szerepeljen, lehetőleg fotóval együtt, nevét a földkerekség összes tévéhíradói visszhangozzák. Megvolt, elég. Köz­ben pedig eszelős pénzekért épül a BudapestBelgrád vasútvonal, ami­nek egyáltalán semmifajta értelme nincs, és amiből senkinek semmi haszna se lesz. Kivéve persze egyetlenegy embert, Mészáros Lőrincet, akit talán nem is Mészáros Lőrincnek hív­nak, és nem is annyira gáz­szerelő.
