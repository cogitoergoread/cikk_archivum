---
authors:
- Selyem Zsuzsa
categories:
- ÉS
title: "TGM emlékére"
date: "2023-01-20"
---

> https://www.es.hu/cikk/2023-01-20/selyem-zsuzsa/kolozsvarrol-repulni.html
> PUBLICISZTIKA - LXVII. évfolyam, 3. szám, 2023. január 20.


# Selyem Zsuzsa - Kolozsvárról repülni

A kolozsvári MÁSvilág klubban, a Törökvágás utcában hallottam először előadni, még a huszadik század kilencvenes éveiben. Mint mindig, a világ állapotáról osztotta meg gondolatait, élesen, vidám rettenthetetlenséggel. Majd kiugrottam a bőrömből, hogy lehet így is beszélni, nem csak óvatoskodva a tabuk körül, nehogy őszinte tudásvágyunkkal érdeket sértsünk. A kilencvenes évek Kolozsvárján ugyanis még javában tartott az omerta, visszaemlékszem egy Szilágyi Domokos-konferenciára, aminek a közös gondolkodás, értelmezés lett volna a témája az akkoriban nyilvánosságra hozott ügynökaktákról, minden adott volt a szabad diszkusszióra, mégis valami megmagyarázhatatlan feszengés, kővé válás lett belőle.

TGM-en nem fogtak a törzsi átkok. A Névtelen utcai zsinagógában működő Tranzit Házban az államkapitalista diktatúrát elemezte teoretikus fegyelmezettséggel, érvek és ellenérvek mérlegelésével. Akkoriban nem tudtam elfogadni nagyvonalú legyintését az egyéni behódolásokra. Azt mondta, hogy ez lényegtelen a rendszert működtető szervekhez képest, persze érti, hogy jobban fáj barátaink árulása, mint ellenségeink ténykedése, de hát ez evidencia, nem ez a szellemi kihívás, hanem a világ állapotának megértése.

Miközben Gazsi a legkevésbé sem legyintett mások fájdalmára. A Törzsi fogalmak előszavában az emberi szenvedést az egyetlen szóra érdemes beszédtárgynak nevezi. Ha meg így áll a helyzet, akkor beszéljünk róla, keressük meg az összefüggéseket, ne fogadjuk el, hogy ezt dobta a gép. A kritikai gondolkodás, a különféle társadalmi, spektátori és egyre inkább: fogyasztói csoportokra szabdalt emberi létezés szolidáris formáinak keresése szerintem logikus következtetés TGM gondolkodói pályáján. Ha nem akarok cinikussá válni, nem hagyom magam elkedvetleníteni attól, hogy minden erőforrás a legostobábbak és/vagy legcinikusabbak kezében van, akik folyamatosan pusztítják mindazt, ami szép és élet, ha nem adom fel azt az elképzelést, hogy az emberi méltósághoz hozzátartozik, hogy lássa, értse mindazt, amiben van, és legyen képzelőereje akkor is változtatni, ha semmi egyebet nem hall maga körül, mint ósdi közhelyeket, szóval ha így áll a helyzet, akkor a rendszerkritikus filozófia és a szolidáris praxis felé vezet az utam.

Még akkor is, ha a rendszer arra szocializál, hogy befeszült, megfelelési kényszeres, örömre képtelen emberek legyünk. Gimnazistaként matematika-tanárnőmön kívül nem ismertem szabad embert. A humán tudományokban a szabadság nem volt opció a diktatúrában. Kivéve Gazsit. Ő akkor sem írta meg  névtelenül sem  az Utunk című lapnak a hatalom elvárta propagandacikket, ha ezért megsértődtek rá a kollégái. Miért, az ő patyolattiszta lelkiismerete fontosabb, mint a közös magyar érdek? Gazsi bizonyára nem vitatkozott velük, nem is hibáztatta őket, „nekem a legszörnyűbb tapasztalatom az volt itt, hogy milyen módszerekkel tette tönkre az embereket a Securitate”, mondta egy transindexes interjúban, de csak nem írta meg azt a kis magyar behódolószöveget. Ha azt konkrétan nem tudhatta is, hogy ötven év múlva éppen azért létezik majd Kolozsváron magyar szellemi élet, mert az ő habitusába nem fért bele a sunnyogás, mert nem érte be félmegoldásokkal, pepecseléssel, hímezéssel-hámozással, de azt viszont már akkoriban is tudta, hogy a közös magyar érdek nem az így-úgy túlélés. Mert azt ebben a formában megette a fene. Világosan kifejtett eszmék, nem elvesztegetett élet, ezt TGM-től tanulják a mostani fiatal felnőttek.

A valóság megértésére tett erőfeszítés és a morális tartás azzal jár, főként diktatúrában, hogy eléggé egyedül marad az ember. Gazsi, a mindenkire kíváncsi, jó megfigyelő, tévedhetetlen memóriájú, tömegeket megmozgató szónok szeretett és tudott egyedül lenni. Fütyült a kirekesztésre, a megvető tekintetekre, a megfagyó levegőre. Egyszer nagy vidáman elmondta, valaki Heller Ágnesnek azt állította róla, hogy hiú volna, mire Heller Ágnes helyesbített, hogy Gazsi nem hiú, hanem gőgös. Mi a különbség, kérdeztem tőle. Nem fontos, hogy mit gondolnak rólam, valami ilyesmit válaszolt. Amihez, azt hiszem, kell valami alapbiztonság, amit Gazsi csordultig megkapott. Még senkit nem hallottam olyan szeretettel áradozni szüleiről, ahogyan ő áradozott. Ha jól emlékszem, Gazsi olyan tízéves lehetett, amikor apja egy egész havi fizetéséből vásárolt két repülőjegyet a KolozsvárNagyszeben útvonalon, hogy a fia megtapasztalja, milyen is repülni.

Akkor is megértett, amikor egy szót se szóltam.

# Szőcs Petra - Fiatal fák, mélykertek

> Késik a 17:40-es vonat. A bemondó annyit ismétli, mint egy imát.
> A vonaton három párka: az egyiken vastag kötött fehér blúz,
> a másikon lábalakú kar,
> a harmadiknak az a bizonyos szűk homloka.
> Fánkot esznek alufóliából.
> Körös-völgye fölött hatalmas az ég,
> a villanyoszlopokon tejesüvegek.
> Mindjárt otthon. Szervusz.

*

> A Postakert utcában az iskola helyett
> fodrászat nyílt, a Vogue Salon.
> A lépcsőházon óránként átrepülnek a fecskék,
> törpefákat ültettek a ház elé. 

*

> Mindig egy lekésett társaság,
> eggyel korábbi köszöntők, a kézben borvizes pohár,
> és két szivar, az asztal végében szürke arcú,
> csillogó szemű nők. Füst, és egy másik dimenzióból
> előpattogzó freskók. Fejemen pörölycsapások:
> barátom megállás nélkül beszél.

*

> Este beszállt egy madár a kivilágított szobámba,
> és lassítás nélkül kiszállt a másik ablakon.
> Szent Béda szerint ennyi az élet.
> Zöld kabátom a Majális útra néz.

*

> Jó sötét hajnal. De látom a képernyő baloldalán
> a chat életpöttyeit: már sokan fölébredtek.
> Szóljál, hogy meséljek a mélykertekről az Erzsébet úton.
> Csütörtök 6:58.
> Szervusz.

# György Péter - TGM nélkül, írásaival, könyveivel együtt

Meghalt, s itt maradtunk a könyveivel, számos tanulmányával és cikkével, a beszédeit rögzítő felvételekkel. De nem mondhatjuk, hogy az írásos és hangzó örökségének tanulmányozása lehetővé teszi számunkra, hogy a szerző velünk legyen, akkor is, ha ő maga már nincs és többé nem is lesz soha. Mert Tamás Gáspár Miklós különféle közönségek, közösségek előtt elhangzott mondatainak hiánya pótolhatatlan. Többször voltam, lehettem tanúja annak, ahogyan a beszélgetésben, vitában rejlő, ott és akkor felszínre kerülő igazságot többre tartotta, mint a saját, merev álláspontját, azaz a szárnyas szavakat valóban többre értékelte, mint adandó alkalommal véleménye megingathatatlanságát. Többször tapasztaltam, hogy politikai ellenfelei hol döbbenten, hol meglepődve figyelték, amint Tamás Gáspár Miklós tudomásul vette igazukat, és túltette magát azon, hogy melyikük is lesz a győztes. Hiszen olyan történelmi távlatokról beszélt, melyekről rajta kívül mifelénk senki. 2021-ben, a Fuga termében, az Antitézis bemutatóján két fiatal híve, olvasója volt jelen. Sipos Balázs, a kötet szerkesztője, a tanulmányok fordítója, és a beszélgetést vezető Kőrösi Boglárka, a Tamás Gáspár Miklós munkáit olvasó, azokat pontosan követő PhD-hallgató. Az újra felmerülő kérdés, probléma a baloldali hagyomány, a nyugati szocializmus reménységének megszűnése volt. A két háború között  mint TGM megállapította  négyféle államkapitalizmus volt egyszerre jelen, a fasizmus, a vörös Bécs, tehát a szociáldemokrácia, a roosevelti reform és a legradikálisabb, a magántulajdont nem ismerő sztálini államkapitalizmus. Bármilyen radikális volt mindez, a beszélgetés három résztvevőjének egyenjogúsága félreérthetetlen, vitathatatlan volt. Azaz Tamás Gáspár Miklós kritikája éppolyan éles volt, mint amilyen türelmes volt a beszélgetésben magában, s ez a kettősség volt az, amely mind írásaiban, mind a nyilvános vitákban, fellépésekben megkerülhetetlenné tette. Hiszen nem csak munkássága fiatal követőivel kellett, lehetett beszélnie vagy írásban vitatkoznia.

Esze ágában sem volt egy győztes, amúgy kétes vita kedvéért az igazságot cserben hagynia, vagy épp túltennie magát azon. Ismertem néhány politikai filozófiával, kérdésekkel foglalkozó embert, és kevés volt köztük az olyan, mint ő, aki adandó alkalommal vitapartnerei emberi méltóságát mindennél fontosabbnak tartotta. 2019 szeptemberében írta meg, Rajk László és Konrád György halála után, a Meghaltatok című, a Mérce által közölt írását. „Mi már nem értettünk egyet húsz éve szinte semmiben, ez a nagy generáció túlnyomórészt hű maradt a szabadelvűség valamelyik változatához, s valamennyi verzióból következik a kapitalizmus  változó mértékű és korántsem kritikátlan  elfogadása; én elszakadtam ettől a nemzedéktől, a nemzedék is tőlem: csöndben, barátságosan, hűvösen. Legtöbbükkel  halottakkal és elevenekkel  már nagyon régen nem beszéltem személyesen, egy-egy véletlen utcai találkozástól vagy esetleges üzenettől eltekintve.

De ez nem számít.

Nem ez számít.

Hanem ami a közösségből megmaradt.”

Eltérő politikai nézeteik miatt soha nem vált el a barátaitól. Minél több év telt el, mindez annál félreérthetetlenebb lett. Lassan, de végül felismertem, hogy a kapitalizmusellenes álláspontjának elidegeníthetetlen része az emberi lények közti kapcsolatok radikális kritikája. TGM nem egyszerűen a magántulajdonnak, hanem annak a politikai gyakorlatnak volt a kritikusa, amely a szegények emberi lényegének megsemmisítésére tett folyamatos kísérletekből állt, s áll ma is. A mai magyar társadalomban a szegények számára nincs kapu, melyen a jobb állapotban lévő városrészekbe beléphetnének, s vannak az országnak részei, amelyekben a magukra hagyott szegények élhetnek korszerű iskolák és kórházak, színházak és múzeumok nélkül. Egyszerűen szólva: a kiváltságok rendszerében való élet Magyarország egyes részeiben lehetséges, máshol nem. Mintha a Dunától nyugatra egy másik világban élnének, laknának mindazok, akiknek közük lett a politikai burzsoázia kiváltságához. Nem pusztán az anyagi javakra gondolt, hanem a kultúrához való hozzáférés jogára, a kulturális javak megértésének, kiváltságának demokratizálására. Pár hónappal ezelőtt, egy délelőtti beszélgetésben világosan fogalmazott: a kultúra az elnyomás ellen való tudások, tapasztalatok demokratikus összessége, amely lehetőséget teremt a megvetettség visszautasítására, lehetetlenné tételére.

Az számít, ami a közösségből megmaradhat. TGM nincs többé, és amíg vagyunk, mindig velünk van.

# Radnóti Sándor - Végrendelet

Tamás Gáspár Miklós átjutott a túlsó partra. Elméje roppant kerekei az utolsó lehetséges pillanatig forogtak; gondolkodott és írt, mint egész életében.

Úgy esett, hogy utolsó írása (merce.hu)  amelyről azt remélte, hogy nem lesz az utolsó  szellemi végrendelete lett. Végsőkig lobogó romantikus szenvedélye romhalmaznak látta világunkat, az egyik pólust. A vélekedések katasztrófáját látta maga előtt, a moralitás, a nyilvánosság, a kultúra, a politika intézményi tekintélyének összeomlását, amelyet már nem lehet toldozni-foldozni. S föllendülni látta a totalitárius zsarnokságra nem, de az egyenlőtlenség elvének fennen hirdetésére és a  Tamás Gáspár Miklós szerint eljelentéktelenedő  nemzetállam elfoglalására és kiszervezésére törekvő „posztfasizmust”. Szerencsétlen hazánk ennek csak éllovasa, de korántsem egyedüli példája, s hosszú távon kell vele a világnak együtt élni, mert tömegek állnak mögötte.

Mi ezzel szemben az, amit Tamás Gáspár Miklós a transzcendenciát nem kerülő pontos kifejezéssel túlsó pólusnak nevez? A nép összezavarodott vélelmeivel, a doxával szemben egy még nem ismert, de a felvilágosodás és a humanizmus hagyományával, minden ember egyenlő szabadságával és méltóságával összehangzó új igazság keresése, az arra való fölkészülés, „amely önelemzés/önvizsgálat, szellemi önmegvilágítás segítségével önállóságot kínál az eldologiasodás elől menekülő aktoroknak”. Tamás Gáspár Miklós olyan forradalmár volt, aki tudta: a forradalmak legpusztítóbb jelszava az, hogy nincs szabadság a szabadság ellenségeinek.

A múlt megvédése a múlt eltorzításával szemben, alternatív tekintélyek keresése, beletörődés a permanens konfliktusba, állóháborúba, kis szabadságharcokba, előföltevéseink állandó ellenőrzése és a modern rendi, biopolitikai ranglétrával („a faji, nemi, szociális, kulturális hierarchia naturalizálásával”) szemben az antifasiszta, egalitárius európai eszme emlékéhez való ragaszkodás.

Drámai következtetés. A politikatudós szinte minimális politikát ajánl, „a küzdelem kisszerűségének hősi elviselését”. A baloldali forradalmár egy „alapvetően mégiscsak konzervatív attitűdöt”, a múlt igazságainak és emlékének védelmét. A marxista bölcselő pedig  felfüggesztve a világ alapvető megváltoztatásának belátható időn belül való perspektíváját  azt javasolja, hogy műveljük filozófiai kertjeinket; majdhogynem  egy régi cikkének címével, amely maga is jelentős hagyományra utal  a filozófia vigasztalását kínálja. „És kezdjünk újra tűrni és tanulni” (Vörösmarty). Mélységes gyanúperrel és radikalizmussal az intézményeken kívüli tekintélyeket keresi.

Ebben a végrendeletben  nem tartalmában, hanem gesztusában  Tamás Gáspár Miklós élete summáját is összefoglalta. Mert noha időlegesen pártpolitikus volt (az SZDSZ-ben, a köztársaság mind a mai napig legjobb pártjában), noha egy cikluson keresztül parlamenti képviselő volt, és az első szabad országgyűlés legnagyobb szónoka, noha külföldön és az itthonról kiüldözött CEU-ban vendég-  mindig csak vendég-  professzor volt, mégis, az ő rendkívüli radikalizmusa és az intézmények idegenek voltak egymástól. Ellenállhatatlan tekintélyét az intézményeken kívül építette föl.

Azért használom az ellenállhatatlan szót, mert sokan és sokszor akartak neki ellenállni. Tekintete az időben olyan messziről mérte föl  saját kategóriáival  a „posztfasizmus”, az „etnicizmus” életveszedelmét, olyan efemer jelenségből ismerte föl „szegény náci gyermekeink” megjelenését, hogy sokan elsietett farkassal ijesztgetést láttak felismeréseiben. Pályáját sokáig kísérte egy bizonyos botrányosság: az öncélú eredetieskedés gyanúja, s mivel néhányszor minden érdek nélkül radikálisan és teljes nyíltsággal újragondolta egész bölcseleti pozícióját, megvádolták  mi sem könnyebb  köpönyegfogatással. Az a tény, hogy föllépéseit, megszólalásait ünnepélyesen teatralizálta, semmiképpen sem cáfolta igazságkutatásának őszinteségét.

Sokféle irányból próbálták relativizálni gondolatait. De a gondolat nem engedett. Valahányszor valaki belemélyedt egy-egy szövegébe, filozófiai publicisztikájába, esszéjébe vagy politikai jegyzetébe, az éleselméjűség, a világosság, az eredetiség, az igazságfeltáró munka, a kritikai erő és a magas rendű irodalmi stílus elragadta. Akár vele tartott immár három évtizedes szellemi otthonába, a modern marxizmusba, akár nem. Aki makacsul kitartott a tekintélyét eljelentékteleníteni akaró közhelyeknél, rákényszerült arra, hogy ne olvassa többé. Így aztán ellenségei elmaradoztak, hívei, fontolva követő olvasói szaporodtak. A gyászhír nyilvános hatásában lemérhető a veszteség érzete.

Tamás Gazsi nagy gondolkodó és nagy író volt, nemzedékem egyik, ha nem a legnagyobbja. Nemcsak az eszmetörténetben, hanem az irodalomtörténetben is helye van. Megvesztegethetetlen, bátor ember. Barátomat gyászolom.
