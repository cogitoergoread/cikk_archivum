---
authors: 
- Váncsa István
categories: 
- ES
title: "Jövőre több, aztán még több"
date: "2020-02-29"
---
 >  Váncsa István: Jövőre több, aztán még több, PUBLICISZTIKA - ELSŐ OLDAL - LXIV. évfolyam, 9. szám, 2020. február 28.
 
Ötven évvel ezelőtt a nagytarcsai bögrecsárdákban kapható pálinkák kivétel nélkül ihatatlanok voltak, evvel együtt az irántuk mutatkozó ke­resletre nem lehetett panasz. Köszönhető volt ez főképp a nagytarcsai 104. Honi Légvédelmi Rakétaezred katonáinak, közöttük e sorok írójának, akik a dolgozó parasztság érintett képviselőit némi mellékjövedelemhez juttatták, ennek fejében pedig olyan élményekkel gazdagodtak, amilyeneket a nyájas olvasó hál’ istennek elképzelni se tud.

Nagytarcsán a cefrébe a fa alatt összekotort mosatlan, földes gyümölcsöt pakolták a vele összefogott gyomnövényekkel, az arra járó lárvákkal, rovarokkal és Istennek további élő vagy elhalt teremtményeivel együtt. Mellesleg abban az időben a cefrét országszerte mindenütt ugyanevvel a módszerrel állították elő, s ha valaki esetleg mégis kilógott a sorból, amennyiben gyümölcsét kiválogatta, megmosta és kimagozta, ahhoz az elmebetegeknek járó tapintattal közeledtek. Nagytarcsa annyiban különbözött az országos átlagtól, hogy ott szerintem külön e célra beszerzett döglött macskát is adagoltak a hordó tartalmához avval a céllal, hogy a kész pálinka összetéveszthetetlenül egyedi ízvilágú legyen. Ezt a célt általában sikerült is elérniük.

A földes, szennyezett gyümölcsből készülő pálinkában akrolein, más néven akrilaldehid képződik, ezt a főzés elején szúrós, irritáló, könnyeztető szag jelzi. Annyira erős, hogy valószínűleg gázálarcban is érezhető, a tévedés lehetősége kizárt. Az akroleines pálinkát kezelni nem lehet, ki kell önteni, lévén, hogy az akrolein mérgező. Némelyek azt állítják, hogy belélegezve is az, ha viszont így volna, akkor a szocializmusban zugpálinkafőzéssel foglalkozók jelentős része már a pályafutása legelején visszaadta volna lelkét az Úrnak, de nem ez történt. Cefréjét lepárolta, az eredményt demizsonba öntötte, aztán a sorkatonák föllafatyolták.

A következményeket fedje homály.

Tíz éve regnáló kormányzatunk egyetlen értelmes oktatásügyi gondolata, hogy a pálinkafőzést az iskolában kell tanítani. Szó se róla, kissé avantgárd ötlet, de hát ami új, az szükségképpen meghökkentő. A  78. osztályosok számára a kémiaórán ősztől javasolt tevékenységek között fordul elő, imigyen: „A pálinkafőzés tanulmányozása videofilm segítségével, a folyamat értelmezése.” Nem sok, de több a semminél. Talán kissé korán kezdődik, és nincs benne a legfontosabb szabály, miszerint válogatni, mosni, kimagozni, de hát annak kell örülnünk, ami van. Legjobbjainknak több épeszű gondolatuk aligha lesz. Elkészült a „21. századi, gyermekközpontú és hazafias szemléletű” (© Kásler Miklós) nemzeti alaptanterv, a következő évtizedekben azt kell még tovább tökéletesíteni annak érdekében, hogy az iskolások szellemi hanyatlásának szokásos ütemét tartani lehessen.

Sikerülni fog, pláne most, amikor az igaz magyar emberek egyre növekvő létszámú tömege sorakozik fel a NAT mögött, ha tudják, mi áll a dokumentumban, ha nem. „Mutassuk meg, hogy többen támogatjuk, mint ahány magyarellenes liberális és baloldali ellenzi! Legyen ez egy otthoni Békemenet a hazáért, a keresztény értékekért, nemzeti önazonosságunkért!”  áll egy, az új alaptantervet támogató petícióban, melynek szövegezői meg akarnak maradni magyarnak, és kiállnak a hazaszeretet mellett oly módon, hogy békemenetelnek az otthonukban a hálókonyhaspájznappalierkély útvonalon. Mindezt a hazáért, a keresztény értékekért, nemzeti önazonosságunkért. Ne csodálkozzunk azt látva, hogy kormányzatunk a racionális gondolkodásnak már az imitációjáról is réges-rég letett, míg ellenben az otthoni békemenetre atyai jóindulattal tekint.

Hogy ezen kívül még mivel tölti a mindennapjait, az nem látható tisztán, de a jelek szerint elsősorban, sőt talán kizárólagosan öntömjénezéssel, ami valójában a korszerű, tudományosan megalapozott nemzeti-keresztény politizálás maga. Mondjuk, nem is olcsó, de minden fillér, amit erre áldozunk, a legjobb helyre megy. Most az eddigiekhez képest is egészen elképesztő összegben kötött szerződést az állam ilyen jellegű megrendeléseit összefogó Nemzeti Kommunikációs Hivatal, írja a g7.hu. A teljes összeg százötvenmilliárd, nagyjából 18 millió forinttal több, mint amennyibe a Puskás stadion került. Más kérdés, hogy normális kormány egy ilyen adottságokkal bíró országban a Puskás stadionra se költött volna annyit, amennyibe a Puskás stadion került, de hát normális kormányunk nekünk belátható időn belül aligha lesz, nyilván nem kell magyaráznunk, miért.

Ami viszont figyelemre méltó, az az, hogy a propagandaminisztérium 2015 végétől mostanáig összesen költött százmilliárdot, noha közben választások voltak, országgyűlési is, helyhatósági is. Azóta viszont fuvolázó békekor köszöntött ránk, vagyis a politikához nem értő elme azt hinné, háborús propagandára átmenetileg semmi szükség. Nagy tévedés. Most százötvenmilliárd lesz elszórva, jövőre több, aztán még több. Csimhumhumhura mindig szükség van, sőt egyre több kell belőle, ám ez nem baj, hiszen a csimhumhumhu nem árt, hanem használ, az elmét feltisztítja, a lelkeket aranyló, szelíd fénnyel ragyogja be. (Lásd még evvel kapcsolatban a Csimhumhumhu címmel tíz esztendeje írt fogalmazványomat is.) Pénzbe gyakorlatilag nem kerül, hiszen miről van szó? Arról, hogy gazdánk billencsekről önti az aranyat a mamelukjai elé, de néha az egyik címre több billencs megy, mint a másikra, a következő nap pedig fordítva. Az egyszerű pórt ez nem érinti se így, se úgy.

A fontos az, hogy ebben a mostani termékeny, szellemileg pezsgő korszakban a csimhumhumhu szintet lép, amennyiben tudománnyá nemesedik. Átfogó kutatás készül az Orbán-kormányról, a címe már megvan: „Újra naggyá teszik Magyarországot”  adta hírül a 444.hu. A kutatást az Alapjogokért Központ végzi, az az intézmény, amely „a nemzeti identitás és szuverenitás, valamint a keresztény társadalmi hagyományok megőrzését tartja elsőrendű feladatának”. Jogokról tehát szó sincs, illetve csak annyiban, hogy az intézet „az élet számos területén túlburjánzó emberi jogi fundamentalizmussal és politikai korrektséggel” kíván szembeszállni. A kutatás eredménye nyilván vastag könyv lesz, netán könyvsorozat, sőt könyvtár, tele revelatív erejű tudományos eredményekkel, aminek szükségképpen tananyaggá kell válnia. Ennek megfelelően kialakul majd egy korszerű képzési rendszer, nem egészen olyan, amilyen a Marxizmus-Leninizmus Esti Egyeteme volt, hanem inkább valamifajta népfőiskola, amely a hallgatóit a tudományos orbánizmus megalapozott ismeretével és az ezt igazoló oklevéllel ruházza fel.

Evolúciótagadó rajzpályázatot írtak ki magyar fiataloknak a kormány támogatásával, írja a 168 Óra, én ezt csak helyeselni tudom. A híreket olvasván egyre inkább úgy látom, evolúció csakugyan nem létezik. Humbug az egész.
