---
authors:
- Váncsa István
categories:
- ÉS
title: "Lőrinc beszélt"
date: "2021-06-19"
---

> https://www.es.hu/cikk/2021-06-18/vancsa-istvan/lorinc-beszelt.html

Múlt pénteken reggel nyolckor megjelent az Indexen a Mészáros Lőrinccel készült interjú, amelyben szó volt egyebek közt a Mészáros Csoportról, a Magyar Bankholdingról és az Opusról, két és fél órával később pedig a Portfolio már hírül is adta, hogy az interjú hatására az Opus árfolyama jelentős mértékben emelkedett. A Blikk kiszámolta, hogy a papírok értéke fél nap alatt 14,5 forinttal nőtt, így a Mészáros-féle részvénycsomag péntek kora délután összesen 6,3 milliárd forinttal ért többet, mint pár órával azelőtt. Akárhogy is nézem, ez olyan történet, amin érdemes alaposan elgondolkodnunk.

Lőrinc barát szólt, és ettől a vagyona tovább sokasodott, vagyis az ige testté lőn. Ez a csoda nem a ködbe vesző mitikus korban történt, hanem most, egy átlagos, szürke délelőttön, bekövetkeztének logikus magyarázata nincs. Egyszer csak borzongatóan szép, varázsos erejű, bűvöletes szókkal telt meg az online tér, hatásukra a tőzsdéző embersokaság lelkében csiklandó vágyak méhrajai keltek szárnyra, s mindez sok-sok Opus-részvény megvásárlásában konkludált. Közelebbről mintegy háromezer-nyolcszáz szó jelent meg az Indexen, azaz két teljes ÉS-oldalnyi terjedelmű betűtenger. Olyan, mintha a pártközpontban fogalmazták volna nemcsak a kérdéseket, hanem a válaszokat is. Hivatali bikkfanyelvet használó érdektelen, alig olvasható szöveg, amely mégis anyagi erővé vált és Mészáros Lőrincet gazdagítja.

Akinek van, annak adatik, és bővölködik; de akinek nincs, az is elvétetik tőle, amije van. Máté 13.12, korábban már többször idéztem, és valószínűleg még fogom is. Ez minden társadalomtudományok kvintesszenciája, aki ennyit megtanult, az a valóságban nagy biztonsággal eligazodik.

Hogy mégis mi mindenről van szó a szövegben, azt a nyájas olvasó magától is képes kitalálni, de azért jöjjön egy példa. „Amit felrónak önnel szemben, hogy politikai hátszéllel jut ezekhez a munkákhoz, a közbeszerzések tekintetében pedig a legtöbbet hangoztatott vád, hogy Mészáros mindent visz”  vágja interjúalanyának szemébe a riporter a maga nyílt, őszinte, köntörfalazás nélküli stílusában, Lőrinc barát azonban késedelem nélkül feltárja a valódi okokat. „Ez a vád is az ellenzéki politikusoktól és médiától jön. Az egy balliberális tévhit, hogy a munkákat odaadják a vállalkozóknak. (…) Azt persze nem állítom, hogy ellenséges közegben dolgozunk, mint, mondjuk, 2002 és 2010 között… Egyébként éppen abban az időszakban, 2008-ban igen jelentős üzleti eredményt értünk el. Tehát a politikai széljárástól függetlenül is le tudunk komoly teljesítményt tenni az asztalra.”

Hézagos ismereteim szerint a közvélemény eddig se igazán tartotta valószínűnek, hogy Lőrinc barát a maga páratlan sikereit manapság is ellenséges politikai közeggel hadakozva éri el, mindamellett jó érzés ezeket a megnyugtató szavakat magától az érintett személytől hallani. Más kérdés, hogy az ő pályaíve semmifajta racionális okoskodással nem magyarázható. 2007-ben majdnem csődbe ment, de aztán valahogy mégis sikerült a kátyúból kievickélnie, ez az a komoly teljesítmény, amelyet a politikai széljárástól függetlenül is le tudott tenni az asztalra. Az is igaz, hogy 2010-ben már harmincmilliós megtakarításnak örvendhetett, viszont az emlékezetes g-napot (2015. február 6-át) követően űrrakétaként indult fölfelé. Ilyen tempójú tollasodás az általunk ismert világegyetemben az ősrobbanás óta még egy nem volt, és talán nem is lesz soha. Saját hibáiból nyilván az Örökkévaló is tanul.

Minek tulajdonítja, hogy mégis ilyen negatív kép él az emberek fejében a cégbirodalmáról?  kíváncsiskodott tovább a dialógusíró képzeletében élő riporter, az interjúalany pedig pillanatig se késlekedett a válasszal, amely tömör volt és lényegbevágó, mint mindig. „Magyarországon vannak politikai erők, akik a multinacionális tőke érdekeinek érvényesítésében érdekeltek”  ezt mondta volna Lőrinc barát a maga egyszerű, keresetlen módján, és be kell látnunk, hogy evvel is a lényeget sikerült tökön ragadnia. Ilyen politikai erők csakugyan vannak, illetve, hogy pontosak legyünk, egy ilyen politikai erő létezik, azt pedig Felcsút másik büszkesége, azaz főméltóságú kormányzó urunk vezeti. Tudvalévő, hogy a német autógyártók a magyar gazdaság és közvetve a hatalomban levő kormány legfőbb támaszai, viszonzásképp a kormány dézsából önti beléjük a pénzt. Hogy csak egyetlen példát mondjunk, az épülő debreceni BMW-gyár közvetlenül 12,4 milliárd forint állami támogatást kap, viszont a kapcsolódó infrastrukturális fejlesztésekkel együtt a valódi támogatás a 130 milliárd forintot is elérheti, jelentette a Direkt36 múlt év őszén. Vagyis stadionnyi összegről van szó, csak hát stadionokat nem lehet az idők végezetéig építeni, Mária országa ugyanis aprócska, és így előbb-utóbb elvész a fedett sportlétesítmények, illetve a romjaik alatt, míg ellenben a német autóipar virágzik tovább, minden magyar támogatást örömmel fogad és lenyel. A G7 szerint az Audi a Fidesz-kormányzás tíz éve alatt négyszer annyi támogatást kapott Magyarországon, mint Németországban, és azért azt se felejtsük el, hogy több fegyvert vásárolunk a németektől, mint a Bundeswehr, az pedig nem kevés.

Vagyis a multinacionális tőke érdekeinek érvényesülését, illetve az ezt támogató politikai erőket illető kérdéskör jóval komplexebb annál, mint ahogy ez Lőrinc barát válaszából kiderül, ám ezt a riporter, vagy nevezzük továbbra is dialógusírónak, nem igazán boncolgatta. Mellesleg eszébe juthattak volna további mulatságos kérdések is. 2015 májusában a Várkert Bazárt üzemeltető Várgondnokságnak különféle barkácseszközöket kellett vásárolnia, olyasféléket, amilyeneket minden ügyes kezű háztulajdonos tart otthon a sufniban. Csillagkulcsok, dugókulcsok, fogók, sarokcsiszoló, fúrógép, subler, ilyesmi. Az ember ilyenkor elmegy valamelyik szerszámboltba, megveszi a cuccot, hazaviszi. Nem így a Várgondnokság Közhasznú Nonprofit Kft. beszerzői, ők ugyanis vigyázó szemüket Felcsútra vetették, és onnan, Mészáros Lőrinc öccsétől, Jánostól rendelték meg a motyót, nyilván nem találtak közelebb barkácsboltot, vagy találtak ugyan, de ott nem volt krimpelőfogó, ki tudja. Nyolc és fél millióba került az egész, Lőrinc barát manapság fél perc alatt keres meg ennyit akkor is, amikor éppen alszik, semmi jelentősége, viszont jó előjel volt. Olyan, mint lópatkón lógó kést látni vagy három birkával találkozni, és lám, bejött. A báty ma már Magyarország leggazdagabb embere, és nem tudni, mit hoz a jövő. Szívesen olvastuk volna erről a dologról a véleményét, mármint a valódit, amely érdekfeszítőbb és mélyebb, mint a brosúraszöveg, amelyet a dialógíró vagy talán az evvel megbízott stáb összehozott. „Mindenki a maga sikere kovácsa, ez bárki legyen, azt gondolom, tehát mindenki, mindenki, tehát kell hozzá, hogy valamire vigye, vagy valamire ne vigye, ahhoz is kell ám nagyon sok minden, ez lehet pozitív, negatív.” Fönti a tanítását egyidejűleg több tévécsatorna riporterei előtt nyilvánította ki nemzetünk legnagyobb örömére.

Jövendőbelije nemrég elárulta, mit keres a férfiakban. „Nekem alapvetés, hogy intellektusban megugorjon egy szintet, akire fel is tudok nézni”, ez volt a definíció.

Lőrinc barát percenként többször megugorja.
