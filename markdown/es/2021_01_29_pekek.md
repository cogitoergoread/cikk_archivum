---
authors:
- Kovács Zoltán
categories:
- ÉS
title: "Pékek az online térben"
date: "2021-01-29"
---

> https://www.es.hu/cikk/2021-01-29/kovacs-zoltan/pekek-az-online-terben.html

Most akkor a Facebook és úgy általában a közösségi média szabályozása van napirenden, Varga Judit igazságügyi miniszter egy bejegyzésében meg is indokolta, miért: „Semmi mást nem szeretnénk elérni a nagy techcégekkel szemben, mint a törvényes, átlátható és ellenőrizhető működést. Semmi mást, mint ami a többi cégre, nagyvállalatra vagy kisvállalkozóra is vonatkozik.”

Jól hangzik, de még jobban hangozna, ha nem annak a kormánynak a minisztere mondaná, amelyiknek a működése se nem átlátható, se nem ellenőrizhető. Ez a kormány tíz éve bevonult a hatalom erődítményei mögé, és onnét ki sem mozdul. Időnként butító erejű leveleket küldözget polgárainak, ezt valami tragikus félreértés folytán nemzeti konzultációnak nevezi, majd még jobban elsáncolja magát. A fönti két mondatból az is látszik, hogy az elmúlt tíz évben jól megtanulta, hogy a közösségi médiát ne nevezze a nevén, ne emlegesse a Facebookot, az internetet meg a hozzá hasonló kommunikációs csatornákat, ugyanis az már egyszer keserves órákat, napokat, sőt, heteket okozott neki, amikor kilátásba helyezte az internetes szolgáltatások megadóztatását. Most tehát a miniszter a techcégekkel szembeni fellépést emlegeti, igen egyszerű és félrevezető indoklással kiegészítve: „az elmúlt időszak eseményei megmutatták, hogy gyorsabban kell lépnünk az emberek védelme érdekében. (...) Ma már önkényesen bárki lekapcsolható az online térből bármilyen hivatalos, átlátható, tisztességes eljárás és jogorvoslat lehetősége nélkül. Lekapcsolhatóak a pékek, fodrászok, nyugdíjasok, tanárok, kis- és nagyvállalatok, valamint állami vezetők is.”

Mint látjuk, a képmutatásnak nincsen határa: öntelt és lekezelő kormányunk hosszú munkálkodásának történetében valószínűleg most először foglalta egy mondatba a pékeket, a fodrászokat, a nyugdíjasokat, a tanárokat az állami vezetőkkel. A magyar sorsközösség 2021-ben: mi hozza össze a péket, a kisnyugdíjast meg az állami vezetőt? Hát, hogy lekapcsolhatók az online térből, és ez tűrhetetlen. Ahogy a miniszter aggódva fogalmazott: „az elmúlt időszak eseményei megmutatták, hogy gyorsabban kell lépnünk az emberek védelme érdekében”. Ezt a gondolatot nem fejtette ki bővebben, ami nagy kár, mert feltehetőleg érdekes adatokat oszthatott volna meg az online térből erőszakosan eltávolított fodrászokról.

De hát azért a lakosság nagy része talán még nem teljesen hülye: ennek a kormányzati szándéknak, részben legalábbis, az is oka lehet, hogy a legutóbbi amerikai elnökválasztáson Donald Trumpot több közösségi oldalról is letiltották, ilyenformán akadályozva őt álláspontja kifejtésében. Ez politikai szimpátiától függetlenül alighanem helytelen, és a szabályozás akár helyeselhető is. A gyülekező fekete fellegeket nem is a szabályozás szándéka jelenti. Inkább az, hogy ezt az a kormány tűzte zászlajára, amelyik a törvényhozást kétharmados többséggel, hovatovább kizárólag saját politikai motivációi szerint szervezi. Ami az eljárási rendet illeti, ott nincs előkészítés, elmarad az érintettek bevonása, ami pedig nemcsak a politikai jóízlés szerint való, hanem az unióhoz történő csatlakozáskor aláírtuk a jogalkotás rendjére vonatkozó fejezetet. Ilyen előkészítő-egyeztető eljárás az elmúlt tíz év alatt egyszer sem történt  még az úgynevezett Alaptörvény elfogadása előtt sem , ezzel szemben gyakorlattá vált fontos törvények egyéni indítványkénti beterjesztése, ami kiiktatta a bizottsági tárgyalásokat. Helyette szirupos, helyenként történelmietlen, de általában mindenképp hazug törvényi preambulumok bódították a népet.

Amikor 2010-ben a parlament kormánypártilag áterőltette a médiaszolgáltatásokról és a tömegkommunikációról szóló, úgynevezett médiatörvényt, a következőkkel vezette föl (előre is elnézést kérek a megpróbáltatásokért): „Az Országgyűlés a közösség és az egyén érdekeinek felismeréséből, a társadalom integritásának előmozdítása, a demokratikus berendezkedés megfelelő működésének és a nemzeti, valamint kulturális identitás megerősítésének céljából, az alaptörvény és az alkotmányos elvek, valamint a nemzetközi jogi és európai uniós normák tiszteletben tartásával, a technológiai fejlődés által előidézett körülmények figyelembevételével, megóvva a véleménynyilvánítás és a szólás, valamint a sajtó szabadságát, felismerve a médiaszolgáltatások kiemelkedő kulturális, társadalmi és gazdasági jelentőségét és a médiapiaci verseny biztosításának fontosságát, megalkotja a médiáról és a tömegkommunikációról szóló alábbi törvényt.”

Emberek, ez is egy mondat! Végtelenített magyar tengeri kígyó, ami arról szól, hogy miként kell kommunikálni. Mellékesen a törvény a korábbihoz képest szűkítő jellegű, fegyelmező, az addigi szabályozáshoz képest tele büntető szankcióval. Erre mondta a kor aktuális médiaszakértője, L. Simon, hogy a puding próbája az evés, de ezt az önmagában is nagyívű gondolatot megfejelte azzal, hogy „aki tisztességes, annak nem kell félnie”.

Most tehát a kommunikációs tér újabb szabályozásának nézünk elébe, idézzük ismét Varga minisztert: „Konzultálva a témában illetékes állami intézmények vezetőivel, az Igazságügyi Minisztérium tavasszal törvényjavaslatot fog az Országgyűlés elé terjeszteni a nagy technológiai vállalatok hazai működésének szabályozásáról”  jelentette be a Facebookon. Mármost az a kérdés, hogy ha a nagy hazai vállalatok működését óhajtják szabályozni, akkor miért csak a témában illetékes állami intézményekkel konzultálnak? Nem kellene bevonni a vállalatokat is?

Az ember hajlamos azt hinni, hogy a kormány és szervei meg emberei nem hisznek már eléggé a korábban elfoglalt és résmentesen hatalmuk alá vont hagyományos médiában. Kevésnek érzik a pártcsatornákká aljasított köztelevíziót és -rádiót, a tengernyi megyei lapot és az okkupált internetes portálokat. Kétségtelen, hogy ezekben a műhelyekben túl sok innovatív szándék egy évtized folyamán nem volt. A saját egyeduralmukban megfáradt szaktársak alákérdezős interjúi meg a megyei lapokban karácsonytájt fröccsöntött miniszterelnöki interjúi a semmiről valóban messze kerülik a kommunikációs innovációt. Ezek mellett a közösségi média úgy suhan el, mint a szél. Minthogy ennek a hatalmuk alá vont médiának a reformálására rövid idő alatt nem sok esély van, egyszerűbbnek látszik megrendszabályozni a közösségi médiát. Még mielőtt lekapcsolnának egy péket.

2014-ben a kormány az internethasználatot szándékozott adóztatni, de a tüntetések megakadályozták ezt a tervet. Mi történt? A kabinet nemzeti konzultáció keretében igyekezett kimászni a moslékból, Deutsch Tamás internetügyi biztos lett, felkérte tanácsadójának Szily kollégát, majd nem történt gyakorlatilag semmi. Ha szabad javasolni valamit az internet és közösségi média ügyében, a kormány ne a fodrászokkal meg a pékekkel takarózzon, hanem különösen így, vírusveszély idején lássa el számítógépekkel a leszakadt térségek iskoláit, hogy esélyük legyen lépést tartani a szerencsésebb, városi iskolákkal. Vagy enyhíteni az online oktató pedagógusok anyagi terheit. Ez volna a teendő most, hagyjuk már a pékeket meg a fodrászokat.
