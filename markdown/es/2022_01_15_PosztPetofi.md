---
authors:
- Szilágyi Ákos
categories:
- ÉS
title: "Posztpetőfi Sándor: NÓTA-ORSZÁG"
date: "20202-01-15"
---

> https://www.es.hu/cikk/2022-01-14/kozreadja-szilagyi-akos/posztpetofi-sandor.html

>(Közreadja: Szilágyi Ákos)
>Posztpetőfi Sándor
>NÓTA-ORSZÁG
>PÁRATLAN OLDAL - LXVI. évfolyam, 2. szám, 2022. január 14.

## giccsparádé
### Testvéri üdvözlettel a NER új dicshimnuszának

```text
madzag volt a gatyapőcbe’ nem spárga!
előre megy Nóta-Ország nem hátra!
egyről így jut száz év múlva kettőre −
de mi lesz ha a hátra van előre?

hurka  kolbász  lakodalom  dalárda!
tanácskoznak a nagy népi hurálba’
az a döntés az a döntés születik
mindenkinek fizetésit emelik

előre megy Nótaország nem hátra
nincs szüksége hatalomnak korlátra −
klímavészben tör előre − nincs rá szó! −
taps vezére ahogy fütyül úgy táncol!

hurka  kolbász  fáklyásmenet  petárda!
nem hátrál meg inkább meghal a gárda −
hogy lett ez mind milliárdos ne kérdjed
elnyeri jutalmát a nép erénye!

fogvicsorda − bőg a csorda − hír-csárda!
békemenet gyalogmenet mocsárba’
térdig süllyed állig ér már de ő megy −
háta mögött egyre nő az iszaphegy

előre megy Nóta-Ország nem hátra 
rákapott erre az újabb mantrára
előre a szakadékba  op’pardon
ugorjunk át e szomorú akkordon!

ne keresd a falurosszát csuhajja!
ki a tüzet úgy oltja hogy csiholja!
durrogtat csak a gemenci határban
nem talált de van még golyó a tárban!

én vagyok a Magyarország egyedül
a szivemben Dankó Pista hegedül
a szivemben luxusjachtos tivornya
erdő-mező kicsi falum fatornya

most vettem egy kisebb bankot nem drága −
előre megy Magyarország nem hátra!
nem gond a pénz édesanyám gondold át
vegyél rajta nekem sertéshízlaldát!

idő idő aranyidő te drága −
előre megy a mutató nem hátra!
hálaisten földi isten mulandó
azért olyan amilyen mert halandó.

ityeg-fityeg a hatalom  leválik:
„menj már Öreg!” − ne maradj itt halálig!
vezércsellel ér véget a hadjárat −
mennie kell a Türk Tanács Atyjának!

előre folyik a Tisza nem hátra −
lefolyását átalussza ámbátor
csillagos ég alszik benne − szelíd csend
ácsi! mondja bulibáró s ráreccsen

előre megy Nóta-Ország és hátra
Pestre előbb s kompon vissza Budára
már csak egy harc a legvégső van hátra −
s telleni fog mindenkinek farhátra!
```
