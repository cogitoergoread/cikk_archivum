---
authors:
- Mécs Anna
categories:
- ÉS
title: "Multitask"
date: "2024-02-16"
---

> https://www.es.hu/cikk/2024-02-16/mecs-anna/multitask.html
> PRÓZA - TÁRCATÁR - LXVIII. évfolyam, 7. szám, 2024. február 16.

**Megjön a férjem. Puszit adok neki, azalatt nem eszem a vacsorámat, nem olvasom a feliratot, és nem látom, mi történik. Mesél a napjáról. Nem hallom, mit mond, kiveszem a fülest az egyik fülemből. A munkahelyen felmondott az egyik kollégája. A sorozatban bemutatja a nő az új barátját a családjának. Hogyhogy?, kérdezem, mialatt olvasom a feliratot, de nem eszem a vacsorát, és nem nézem a képet. Az új barát és a nő apja hátramennek az állatokhoz, és levágnak egy csirkét. Miközben ezt látom, beteszek a számba egy falatot a vacsorámból. Szerencsére nem beszélnek, az új barát nem tud norvégul, az apa nem tud angolul. Mérgező munkahelyi atmoszféra, ezt írta a körlevélben, amit mindenkinek kiküldött. Komolyan?, kérdezem, és a férjemre nézek, a villa megáll a kezemben. Csak a férjemet nézem, a sorozatot és a vacsorát nem nézem.**

Megy a sorozatom. Vacsorázom. A vacsorámat késsel és villával kell enni, hiba volt. Így vagy a sorozatot nézem, vagy a tányéromat. Ha nem nézem a tányéromat, akkor az üres villát emelem a számhoz, vagy leeszem magam. Sorozat, vacsora, sorozat, vacsora. Feliratos. Norvég sorozat, ha nem tudom végig­olvasni a feliratot, nem értem, mi történik. Ha nem eszem elég gyorsan a vacsorámat, kihűl. De egyébként is, amíg olvasom a feliratot, addig nem látom, hogy mi történik, amíg látom, mi történik, nem olvasom a feliratot. Megjön a férjem. Puszit adok neki, azalatt nem eszem a vacsorámat, nem olvasom a feliratot, és nem látom, mi történik. Mesél a napjáról. Nem hallom, mit mond, kiveszem a fülest az egyik fülemből. A munkahelyen felmondott az egyik kollégája. A sorozatban bemutatja a nő az új barátját a családjának. Hogyhogy?, kérdezem, mialatt olvasom a feliratot, de nem eszem a vacsorát, és nem nézem a képet. Az új barát és a nő apja hátramennek az állatokhoz, és levágnak egy csirkét. Miközben ezt látom, beteszek a számba egy falatot a vacsorámból. Szerencsére nem beszélnek, az új barát nem tud norvégul, az apa nem tud angolul. Mérgező munkahelyi atmoszféra, ezt írta a körlevélben, amit mindenkinek kiküldött. Komolyan?, kérdezem, és a férjemre nézek, a villa megáll a kezemben. Csak a férjemet nézem, a sorozatot és a vacsorát nem nézem. Hallom, hogy sír valaki a sorozatban. Látom, hogy a férjem a kezébe temeti az arcát a kanapén. A sorozatban az anya és a lánya ölelik egymást, és sírnak, nincs felirat, biztos kiderült valami szomorú dolog. Gyorsan visszanézek a férjemre. Így megvisel?, kérdezem, visszapillantok a sorozatra, még mindig ölelkeznek, a férjem még nem válaszol, úgyhogy a vacsorámra nézek, már alig maradt, észre se vettem, hogy már ennyit ettem belőle. Egy kompakt falatot állítok össze a villámra, van rajta hús, szósz, krumplipüré és csalamádé is, behelyezem a számba, a nyelvemen szétolvadnak az ízek, egy pillanatra behunyom a szememet, eltölt egy kellemes érzés. Az íztől nem hallok semmit. Talán a férjem is mond valamit, talán a sorozatban is mondanak. Pittyen a telefonom, ezt meghallom. A férjem azt mondja, hogy az ő neve is szerepelt az e-mailben. Gabi az ő nevét is leírta. Gabi?, kérdezek vissza, de közben az üzenetet olvasom. Beszélnünk kell. Peti írta, jógáról ismerem. Lehet, hogy tényleg elég szemét voltam vele, mondja a férjem, a hangja olyan, mintha egy barlangból beszélne, úgyhogy, gondolom, még mindig a tenyerébe van temetve az arca, nem nézek oda, mert a telefonomat nézem. Peti látja, hogy láttam az üzenetet, lehet, hogy közben hozzá is beszél a barátnője. Az ujjam gépel, a szájam közben beszél, a szemem a tévét nézi. Nem hinném. Ezt a férjemnek mondom. Nehezen képzellek el szemétnek. Nem hinném, ezt Petinek írom, de aztán kitörlöm. Láthatta a három pontot, hogy gépelek, most én látom a három pontot. A sorozatra nézek, az apa fojtogatja a nő új barátját a csűrben. Jézusom, ez hogy történt? Ezt a sorozattól kérdezem. Figyelnél rám?, szól ingerülten a férjem. Ne haragudj, mondom, és kiveszem a fülest a másik fülemből is, leteszem a telefont, a laptop kijelzőjét lehajtom, de nem csukom le, odaülök mellé, pedig a tányéromon még van pár falat, ami már így is langyos. Itt vagyok, mondom, és megsimítom a hátát, de közben arra gondolok, hogy mi lehet a sorozatban, a perifériámon látom, hogy villódznak a képek, és látom, hogy a telefonom világít, de itt ülök a férjem mellett. Nem akarom mondani neki, hogy az előbb sokkal jobban tudtam figyelni rá, mint most. A figyelmem éppen ezekből a váltásokból töltekezik. Ez az ide-oda ugrás a figyelmem, így tudok mindegyikben benne lenni. Mechanikusan húzom a kezemet le és fel, nem simogatom, teszem, amit ilyenkor kell, de nem tudok rá figyelni. Zokog, úgy hallom. Egy szar vagyok, mintha ezt mondaná. Aztán csend, és csak rázkódik. Egy, kettő, három, négy, meddig számoljak? Meddig kell itt ülnöm? Megint világít a telefonom. A laptopom képernyője villan. Mit írhat Peti? Nem akarok vele beszélni, nincs miről beszélnünk. De miért fojtogatta a csűrben az apa a barátot? A férjem felegyenesedik, a szemébe nézek, mintha tikkelnék is, pedig csak pár másodpercig nézünk egymás szemébe, de a testem újra és újra ki akar rántani belőle. Gabi eljárást akar ellenem indíttatni, mondja a férjem. Gabi?, kérdezek újra, Gábor vagy Gabriella? A férjem a combjára csap, ezt nem hiszem el. Meséltem neked az új csajról, Gabiról. Ja, mondom, és bólogatok, mintha emlékeznék rá. Ekkor érzem, hogy a gyomrom összeszűkül. Gabriella, új csaj. A férjemet ennyire felzaklatja egy új csaj felmondása. Szemét voltál vele? Nagyon szemét, mondja a férjem, és újra a tenyerébe temeti az arcát. A nyakam begörcsöl, a farpofám összerándul, hányingerem van. Nem bírok tovább mellette ülni. Megfogom a telefonomat, a laptopomat, a fülesemet és a tányéromat, bevonulok a hálószobába. A sorozatban a nő és az új barátja repülnek, a nő arcán végiggördül egy könnycsepp. Holnap? Jógán? Ezt írta Peti. Holnap, jógán, írom neki, közben hallom, ahogy a férjem a kulccsal matat, és kinyitja, majd becsukja a bejárati ajtót.
