---
authors:
- Varga Dániel
categories:
- ÉS
title: "Az algériai férfi (nő!) (férfi!!)"
date: "2024-09-06"
---

> https://www.es.hu/cikk/2024-09-06/varga-daniel/az-algeriai-ferfi-no-ferfi.html
> PUBLICISZTIKA - LXVIII. évfolyam, 36. szám, 2024. szeptember 6.

Földanyácskának egyszerűen mindene a változatosság. Egén nem úszik két egyforma felhő, vizeit nem fodrozza két azonos hullám. Még kristályszerkezetbe fagyott ásványai is végtelen változatosságot mutatnak.

Úgy 3,5 milliárd évvel ezelőtt szenvedélyéhez új játékszert talált. Jobb híján életnek hívjuk. Nem tudjuk, hogyan keletkezett, igazság szerint a dolog pontos meghatározása is lehetetlen sokfélesége miatt. Csak az bizonyos, hogy a játék minden szereplője, minden esetben, minden áron reprodukálni kívánja magát.

Az új szórakozás színtere kezdetben egy hatalmas ősóceán volt. Itt mindenféle korai lény lebegett, úszkált, osztódás, hasadás, sarjadzás vagy szűznemzés segítségével, de föltartóztathatatlanul sokasodott. (A folyamat nagyságrendjét jellemzi például, hogy a világ összes mészkőhegysége az akkor élt, apró lények maradványaiból keletkezett.)

Vagy kétmilliárd év telt el. Ekkor új módszer tűnt föl, az úgynevezett ivaros szaporodás, amikor az utód a szülők ivarsejtjeinek egyesüléséből jön létre. Ezáltal a korábbi generáció új meg új verziói ölthetnek testet, rengeteg friss vonással. A változatosság hosszú távon növeli a faj alkalmazkodóképességét, ráadásul a kombinációk sokasága egyre komplexebb felépítésű lényeket hozott létre, a sor pillanatnyi végén az emberrel, mely képes ölében másfél kilós laptoppal akár ilyen haszontalan szövegek generálására. Is.

*

A módszer egyetlen hátránya, hogy szexuális tevékenység szükséges hozzá. Ez mindig bonyodalmat okoz. Az élővilágban a szaporodás technikáinak elképesztően színes formái alakultak ki; de minél bonyolultabb egy metódus, annál több hibalehetőséget tartalmaz, a gerincesek családfáján fölfelé kapaszkodva is az ivari képességek megszerzése egyre bonyolultabb, mind biológiai, mind – intelligens faj esetén – pszichés-szociális értelemben.

Az élő anyag tulajdonságait génekben (a fehérjetermeléshez szükséges, kódolt használati utasításokban) adja tovább. A gének a sejtmagban sajátos csomókba, kromoszómákba tömörülnek. Az embernek jellemzően 23 pár, vagyis 46 kromoszómája van (a lónak 64, a tobzoskának 114, sőt egyes pillangóknak több száz!). A hím egyedekben körülbelül háromszáz millió éve, a halakban jelent meg az Y kromoszóma: csökevényes, apró anyagdarab, génjei úgyszólván kizárólag egy tesztoszteron nevű hormon működését intézik.

Ivarsejtek képződésekor a kromoszómapárok mindig feleződnek. Az anyai petesejt X kromoszómát tartalmaz, míg a spermium X vagy Y verziót egyaránt hordozhat. A kettő egyesülésével jön létre az utódban az XX (női) vagy XY (férfi) kombináció. A két nem ivari szervei ugyanazokból az embrionális sejtekből differenciálódnak, a fejlődés iránya, tehát hogy a magzatból fiú vagy lány lesz, csak a magzat tesztoszteronszintjétől függ. E tesztoszterontermelést indítja be az Y kromoszóma.

Alapesetben. Földanyácska ugyanis imád játszani. Előfordul, hogy az anyai petesejtbe nem egy, hanem egyszerre több spermium is behatol, a korai osztódás idején is számos baleset történhet. Így esik, hogy némelyeknek három, vagy akár több nemi kromoszómája van (ismeretes XXX, XXY, XYY, sőt YYYY és XXXX variáció is). Régebben csak a külső, látványos rendellenességeket vettük észre, s ezeket a szokatlan személyeket hermafroditáknak nevezve kiközösítettük és/vagy cirkuszban mutogattuk.

Manapság a kérdést az angolszász orvosi irodalom udvarias módon a „A nemi fejlődés különbségei” néven tárgyalja. Idehaza jórészt „interszexualitásról” beszélünk. Lényeg, hogy a biológiai nemi jellegzetességek valamiért rendhagyó módon manifesztálódnak. Nem extrém ritka jelenség. A becslések erősen szórnak (durván egy százalék és fél ezrelék között), tény, hogy jelen pillanatban durván egymillió emberi lény él közöttünk hasonló, sajátos jegyek által meghatározva. Ráadásul a sajátosság születéskor nem is mindig nyilvánvaló, olykor csak felnőttkorban, véletlenül derül fény a furcsaságra.

*

A biológiai variációk tárháza ugyanis elképesztően gazdag. Születnek férfiak, legalábbis genetikailag férfiak, tehát sejtmagjukban XY kromoszómával, akiknek hereszövete csökevényes, és a herék elhelyezkedése is bizarr. Testalkatuk többnyire (de nem mindig) nőies; a skála egyfajta David Bowie-szerű, androgün dizájntól a vonzó női külsőig terjed.

Máskor az „XY mintájú”, tehát genetikailag férfi magzatban a sejtek felszínéről hiányzik a tesztoszteront felismerő receptor. Ilyenkor végül kislány születik, így is nő fel. Sőt sudár, feltűnően csinos nővé serdül; csak éppen méhe nincs, és hüvelye vak tasak. Az állapotot Morris-szindrómának nevezzük. A nőgyógyász még herét is találhat, legföljebb a hasban vagy a lágyékcsatornában. Állítólag több ismert topmodell él a diagnózissal. A képet tovább bonyolítja, hogy a rendellenes here rákos elfajulásra hajlamos.

A Swyer-szindrómában a sejtmagokban ott az Y kromoszóma, de egy gén mutációja miatt nem alakul ki hereszövet. A személy itt is kislánynak születik, így is nevelkedik. Csak a menstruáció hiánya lesz gyanús. Hormonpótló eljárással kezelhető, petesejt-beültetéssel szülni is képes.

Egy (másik) gén sérülése miatt a fejlődésnek indult here még magzatkorban visszafejlődik: az újszülött normál kisfiúnak tűnik, de a herezacskóból hiányoznak a herék. Mások viszont, pontosan ugyanezzel a géndefektussal éretlen kislányként születnek és nőnek fel – Földanyácska szórakozik.

Van, akiknél a tesztoszterontermelés zavara miatt a nemi szervek egyfajta köztes fejlődést mutatnak. Mások ugyanilyen hormonális paraméterek mellett átlagos nővé fejlődnek, és csak a meddőségi klinikán derül fény a… különösségre.

A másik oldalon genetikailag nő, tehát XX kromoszómapárt hordozó magzatban, ha a méhen belül túl sok tesztoszteronnak volt kitéve, férfi nemi szerv fejlődik ki. Hüvellyel vagy anélkül. Egyeseknél a külső nemi szervek férfiasak, de közben a belső nemi szervek, a méh, petefészek, petevezeték, esetleg a hüvely felső része is normális. A csikló helyén többnyire kisebb-nagyobb pénisz nő, esetleg a nagyajkak is herezacskóként összeforrnak. A magzat, más esetben a terhes kismama hormonzavara, sőt állítólag a mindent elborító mikroműanyagok ösztrogénszerű (máskor tesztoszteronellenes) hatása is állhat a háttérben.

Azokat a verziókat most hagyjuk, amikor egy kromoszóma a korai osztódási szakban sérül, törik, megduplázódik, vagy épp fordítva, eltűnik. Az is előfordul, hogy a kromoszómákkal látszólag minden rendben, és sehogy nem találni a nemi szervek elváltozásának okát. Általában idetartoznak a klasszikus hermafroditizmus esetek, amikor genetikai háttértől függetlenül a személyben here- és petefészekszövet egyaránt kifejlődik. Többnyire a külső nemi szervek is kettősek. A nem szokványos helyen kialakult hereszövet elrákosodhat. 

Korábban gyermeksebészek igyekeztek kezelni a helyzetet, ők a korrekciót a szülőkkel egyeztetve, az esélyesebb nemi irányban próbálták elvégezni. Más állapotok sebész nélkül, gyógyszeres vagy hormonterápiával is egész jól korrigálhatók. Ma a nyugati fogyasztói társadalmakban az egyén szubjektív nemi komfortja hangsúlyos kérdéssé vált, errefelé sokan a sebészi korrekció halasztását ajánlják. Az illető majd önálló döntést hoz saját szexuális preferenciáit illetően, ha személyisége kellőképp beérett.

Hogy a nyolccentis pénisszel született, egyébként egészséges, óvodáskorú lányok hogyan vészelik át ezt az időszakot, arról prospektív tanulmányok még nincsenek. Hatalmas viták dúlnak a szakmában. A gender-álláspont szerint gyermekkorban az orvosi beavatkozás elítélendő, mert sérti a kicsi integritását, és csak akkor indokolt, ha akut veszélyt hárít el (például bélelzáródás).

Hogy a címben említett algériai személy esetében a fenti eltérések melyike áll fönn, nem ismert. A kérdésben megszólalt Donald Trump, JK Rowling, Giorgia Meloni, Gyurcsány Ferenc, Elon Musk, Rétvári Bence, Martina Navratilova, és még számolatlanul mások. Sajnos nőgyógyász vagy gyermekurológus nem volt köztük; nem tudni, intellektuális lustaságból vagy – érthető – tartózkodásból, hiszen hamar vékony jégen találja magát, aki manapság genderkérdésekkel átfedést mutató tárgyban megnyilvánul. Biztosat nem tudni, az algériai sportoló személyes adatainak védelme miatt a vizsgálati eredményeket nem hozzák nyilvánosságra.

Újabban a főszereplő is többször nyilatkozott. Ő evidensen zaklatásnak tekinti a hozzá intézett kérdéseket, szerinte minden nemi azonosításra vonatkozó vizsgálat demoralizáló, sérti az emberi méltóságot. A NOB saját döntését védi. Ugyanakkor a tekintélyes Atlétikai Világszövetség pár éve már kialakított egy sorvezetőt: ők azt az álláspontot képviselik, hogy a transz atlétanők diszkriminálása sajnálatos, de szükséges, észszerű és arányos, mert „meg kell védeni a nem transz atlétanők tömegeinek integritását”.

Burundi egyetlen XXI. századi olimpiai érmese női nyolcszázon nyert ezüstöt Rióban, később az Atlétikai Világszövetség eltiltotta a három kilométernél rövidebb távoktól. (Hosszú távon a magasabb tesztoszteronnak már alig van jelentősége.) A hölgy Tokióban női tízezren indult, ötödik helyen végzett. Utána azt nyilatkozta: „Megpróbáltak megállítani, összetörni álmaimat. Pedig nem én választottam, hogy így szülessek. A futás a szenvedélyem: szeretek futni, és soha nem hagyom abba.”

*

Az algériai bokszoló ügye bizonyára kavar még hullámokat. Joggal. Csak Földanyácska nem szólal meg – pedig ő az, aki egy biológiai folyamatot bináris alapon szervezett meg, de nem képes szabadulni a sokszínűség iránt táplált, elemi erejű vonzalmától sem. Így nekünk kellene megbirkóznunk saját változatainkkal, elviselni és észszerűen szabályozni magunkat és egymást.

Varietas delectat, mondta anno Marcus Tullius Cicero (állítólag). Igaz, a mondat második felét általában elfelejtjük: „sed stabilitas beatificat” (azaz 'de az állandóság tesz boldoggá').

# Válasz

> Mannhardt András
> Az „igen vagy nem” csapdája
> VISSZHANG - LXVIII. évfolyam, 36. szám, 2024. szeptember 13.
> https://www.es.hu/cikk/2024-09-13/mannhardt-andras/az-igen-vagy-nem-csapdaja.html

„Igen vagy nem? S mit ér a nem, / ha nem üt rá igenre? / embereld meg magad istenem / ha nem vagy mondd szemembe” (Géher István: Király letérdel, Hamlet jő)

Varga Dániel remek cikkében – Az algériai férfi (nő!) (férfi!!), ÉS, 2024/36., szept. 6. – áttekinti, hogy a kromoszómahibák, a hormonzavarok és a gének kifejeződésében jelentkező anomáliák milyen sokféle rendellenességet idézhetnek elő a belső és külső nemi szervek fejlődésében. Csak arra nem tér ki, hogy azokat, akiknek például kettő helyett három, esetleg négy ivari kromoszómájuk van, vagy testükben egyaránt található petefészek- és hereszövet, férfinak vagy nőnek kell-e tekinteni. Nem meglepő, hogy a szerző nem foglalkozik ezzel, hiszen a kérdés értelmetlen…

Az információfeldolgozás alapvető lépése a kategorizálás. Az agyunkba beáramló információkat villámgyorsan be kell sorolnunk néhány egyszerű kategóriába, másképp nem tudunk tájékozódni, tevékenykedni a világban. Ez azonban nem jelenti azt, hogy kategóriáink lefedik a külvilág minden jelenségét! A skatulyákat azért eszkábáljuk össze, mert nélkülözhetetlen eszközök az információfeldolgozásban. Óriási hiba azt képzelni, hogy az általunk kialakított kategóriák már eleve a természetben is léteznek, és igazi ostobaság elvárni, hogy a világ összes jelensége illeszkedjen skatulyáinkba. Márpedig megrögzötten így állunk hozzá a dologhoz. A férfi-nő kategóriapár nagyon használható, mert az emberek túlnyomó többsége egyértelműen besorolható a két rekesz valamelyikébe. De hova tartozik a Morris-szindrómás személy, aki nőiesen néz ki, hüvelye is van, de citogenetikai vizsgálattal kimutatható, hogy sejtjei Y kromoszómát is tartalmaznak? Azért ő nő? Vagy akkor férfi? Vagy valami más? A műszerek nem fogják eldönteni, mert a válasz attól függ, hogyan definiáljuk a férfi és a nő fogalmát. A vírusok élőlények? Könnyű felelni, csak előbb valaki mondja meg, mi számít élőlénynek. Érzelemteli, olykor dühödt viták folynak arról, mikor kezdődik az emberi élet. A két ivarsejt egyesülésének pillanatában? Vagy a velőcső záródásakor? Amikor a szív dobogni kezd? Hiába nézzük a mikroszkópot, mert az dönt, mi hogyan határozzuk meg az ember fogalmát. A természetben folyamatok zajlanak – címkéket, kategóriákat, kategóriahatárokat hiába is keresünk. Az, hogy valamit minek tekintünk, hogyan nevezünk el, tőlünk, észlelőktől függ. A felelősség a miénk.

Mégis a vagy-vagyot akarjuk, az igent és a nemet, mert ez ad biztonságot. Nem kívánunk szembesülni azzal, hogy a valóság nem egészen olyan, amilyennek látni szeretnénk. Például nem akarjuk tudni, hogy a kizárólagos heteroszexualitás és kizárólagos homoszexualitás között még számos átmeneti nemi orientáció is létezik. Újra és újra elkövetjük a hibát, hogy csökönyösen ragaszkodunk hozzá: ami nem fér bele a kategóriákba, az nincs, vagy ha mégis van, akkor az csalás, aljas támadás ellenünk, és be kell tiltani. A saját gyártású skatulyáinkhoz ragaszkodunk az igazság helyett. Olyanok vagyunk, mint Nagy Lajos Képtelen természetrajzában a búvár hencser, amely tizenöt éven át csúszott a sötétben mindig ugyanazon az úton, s minden alkalommal beleesett egy gödörbe. Követeljük, hogy a valóság alkalmazkodjon a kategóriáinkhoz! Ne létezzenek olyan dolgok, amelyeket sehova nem tudunk besorolni! – Csakhogy a búvár hencser a tizenhatodik évben elkezdte kikerülni a gödröt. Sajnos mi még messze vagyunk ettől. Egyelőre csak a sötétben csúszunk a gödör felé.
