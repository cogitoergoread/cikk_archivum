---
authors:
- Orosz Ferenc
categories:
- ÉS
title: "Straub F. Brunó és az állambiztonság"
date: "2024-05-10"
---

> PUBLICISZTIKA - LXVIII. évfolyam, 19. szám, 2024. május 10.
> https://www.es.hu/cikk/2024-05-10/orosz-ferenc/straub-f-bruno-es-az-allambiztonsag.html

**A jelentések döntő többsége külföldi, nagyobbrészt emigráns magyar kutatókat érintett, akik számára ez semmiféle hátránnyal nem járt. Hazai kutatókról csak jóval ritkábban, külföldre utazásuk esetén adott jellemzést; a munkadossziéban található esetekben a kiutazás már eldöntött tény volt, Straub véleménye azt nem befolyásolta. Két olyan eset van, amikor állást foglalt arra nézve, hogy a kiutazó vajon alkalmas-e operatív feladatok elvégzésére. Állambiztonsági szempontból a folytatásra nézve megállapítható, hogy „Kutató” alapvetően jól ítélte meg kollégája alkalmatlanságát a szolgálatok szempontjából.**

Straub F. Brunó (Nagyvárad, 1914. január 5.  Budapest, 1996. február 15.) a XX. századi magyar biokémia, de talán még inkább a tudománypolitika kiemelkedő alakja. „Szent-Györgyi Albert legkitűnőbb munkatársa”,1 az aktin fölfedezője, kétszeres Kossuth-díjas (1948, 1958) tudós, egyetemi tanár, az MTA alelnöke (19671973, 198588), a Szegedi Biológiai Központ alapító főigazgatója (197178); hazai és nemzetközi tudományos és (tudomány)politikai szervezetekben betöltött tisztségeinek se szeri, se száma. 1988 és 1989 között a Magyar Népköztársaság Elnöki Tanácsának utolsó elnöke.
Sokakat megdöbbentett (e sorok íróját is, aki Straub F. Brunó igazgatása alatt kezdte pályáját az MTA SZBK Enzimológiai Intézetében), amikor 2023 végén megjelent Szekér Nóra Fedőneve Marslakó. Világhírű magyar tudósok állambiztonsági megfigyelése című könyve, amely szerint az állambiztonsági szervek Straubot „Kutató” fedőnéven informátorként, majd titkos munkatársként foglalkoztatták, aki a nemzetközi tudományos élet szereplőiről, főként emigráns magyar kutatókról, köztük mentoráról, Szent-Györgyi Albertről jelentett.
Jelen írás ennek ment utána, az Állambiztonsági Szolgálatok Történeti Levéltárában (ÁBTL) található dokumentumok alapján. Straub F. Brunónak mind a B-(beszervezési), mind az M-(munka)dossziéja megmaradt, nem esett az iratmegsemmisítések áldozatául. Nehéz eldönteni, hogy melyik az izgalmasabb; a B-dosszié (3.2.1. Bt-836) elsősorban Straubról tartalmaz jellemzéseket, életrajzokat, környezettanulmányokat, jelentést(!), K-ellenőrzés során felnyitott leveleket, míg az M-dosszié (3.2.3. Mt-58) a „Kutató” által adott jelentéseket.

 

# Beszervezés hazafias alapon

Straub F. Brunó beszervezése először 1955-ben merült fel, egy angliai útja előtt. A beszervezéssel Pálfi József r. főhadnagyot bízták volna meg, aki 1947 óta ismerte Straubot („1954-ig egy területen dolgoztunk”), és tegező viszonyban volt vele. Akkor elvetették a tervet, csak 1958-ban tértek vissza rá, és Pálfi kapta meg a feladatot. A beszervezés „fokozatosan” és „hazafias meggyőződés alapján” történt. (A „hazafias meggyőződés” annyit tesz, hogy elvileg nem kellett a beszervezendőt zsarolni, presszionálni. Valójában az állambiztonság az esetek többségében, 80-90 százalékban ebbe a kategóriába sorolta az ügynökeit, olyan esetekben is, ahol egyértelműen nyomást gyakoroltak vagy zsarolták az illetőt.) Pálfi 1958-ban többször találkozott Straubbal; a találkozók alapján úgy ítélte meg, hogy Straub nyitott az együttműködésre („az egész beszélgetés inkább baráti, mint hivatalos formában folyt, ami biztosíték arra, hogy Straub professzort sikerül operatíve felhasználni”; „határozottan és nyíltan felvetette, hogy hajlandó velünk az együttműködésre, szívesen áll a rendelkezésünkre”. Az ezekről az előzetes találkozókról készült tartótiszti jelentésekben és a beszervezési javaslatban nincs nyoma annak, hogy akkori vagy korábbi politikai magatartása miatt gyakoroltak volna nyomást rá, vagy hogy anyagi/természetbeni ellenszolgáltatást ajánlottak volna az együttműködéséért. Végül 1959. január 16-án valósult meg a beszervezése „Kutató” fedőnéven. A dosszié fedőlapján minősítésként áthúzva az „inf.” (informátor), majd utólag javítva a titk mt (titkos munkatárs) megjelölés szerepel. (Megjegyzendő, szokatlan, hogy „Kutató”-t beszervezése után is évekig „informátor”-ként jelölik, holott az informátornak az esetek többségében még nincs fedőneve, és nincs is beszervezve.)

A beszervezést a BM II/5 (belsőreakció-elhárító) osztálya végezte, melynek vezetője a hírhedt Hollós Ervin alezredes volt; közelebbről a II/5-f alosztály, ennek a feladata elvileg az ifjúság és a sport területén történő elhárítás, azonban az egyetemi oktatók és az MTA is idetartozott. Természetesen megtörtént Straub priorálása, a hálózatoknál fellelhető, rá vonatkozó adatok összegyűjtése. Ezek között van egy 1952-ből származó környezettanulmány és egy 1955-ös jelentés is. Ezekből érdekes, kevés­bé ismert adalékok derülnek ki Straub fiatalabb éveiről. Érdemes lehet néhányról szólni ezek közül.

Egy 1952-ben készült „Szolgálati-jegy” szerint, amit az ÁVH I-2-e alosztály állított ki, „vezető tagja volt a klerikális, fasiszta (!) Emericana Bajtársi Egyesületnek, valamint a szegedi Szent Imre Kollégiumnak. 1943-ban ő tartotta az emlékbeszédet Glattfelder Gyula püspök temetésén”. (Későbbi állambiztonsági jellemzések is „klerikális beál­lítottságúnak” mondják, s kiemelik fe­lesége és anyósa befolyását, akik rend­sze­res templomba járók.) Az információ valós, Straub 193344 között a sze­ge­di Foederatio Emericana katolikus baj­társi egyesület szegedi „corporatió”-jának egyik vezetője volt, 193334-ben az „orvosblokk szeniora”, 193344 között „prior”. Érdemes megjegyezni, hogy a harmincas években több éven keresztül, így Straub szeniorsága idején is az orvosblokk tanárelnöke Dr. Rusznyák István egyetemi tanár, „nagyúr” volt, az MTA későbbi elnöke (19491970). Közismert Rusznyák zsidó származása, ami mutatja, hogy mennyiben volt „fasiszta” a szervezet. Alapszabálya szerint „[a]z Emericana célja a magyar egyetemek, főiskolák és főiskolai jellegű intézeteknek jelenlegi és volt, katolikus hallgatóit színeket viselő Corporatiókban, ill. önálló Conventekben egyesíteni, ezeket egységesen irányítani; tagjait a gyakorlati katolicizmusra és hazafiságra nevelni és ebben megtartani”. Az Emericana országos szerepéről írja Ujváry Gábor, hogy „a korszak egyik legnagyobb és legtekintélyesebb társadalmi és ifjúsági szervezeteként döntően befolyásolta a felsőoktatási intézmények és jó néhány település egyesületi életét. Az erkölcsi értékek megbecsülésére tanítva, a társadalmi keretek »fontolva haladó« változtatásáért, ám alapvetően változatlan fenntartásáért harcolva a baloldal és a szélsőjobboldal alternatíváját is elutasítva egyszerre volt német-, nyilas-, szovjet- és kommunistaellenes.”

Egy másik érdekes adalék, amit több dokumentum is megemlít, arra vonatkozik, hogy Szent-Györgyi Alberthez ­és számos munkatársához hasonlóan, akik a negyvenes évek második felében elhagyták az országot, és jórészt az USA-ba emigráltak, Straub is foglalkozott a távozás gondolatával. Korábbi oxfordi munkatársa, Emil Smith szerzett számára egyéves ösztöndíjat. Az út végül kútba esett, mert nem kapott vízumot, de Straub megkezdte az utazási előkészületeket. Párttagkönyvét (1945 szeptembere óta volt tag) visszaadta a szegedi pártbizottság titkárának, Zöld Sándornak, mondván, hogy az USA-ba megy, mert „nem hajlandó a Párt (!) kedvéért tönkretenni a karrierjét”. A kiutazás meghiúsultával, egy év múlva visszakérte a tagkönyvét. (Zöld később belügyminiszter lett. A koncepciós perek idején, letartóztatásától félve, 1951-ben öngyilkos lett.)

„Kutató”-t a beszervezéssel párhuzamosan, sőt még azt követően is tovább ellenőrizték („fokozatos ellenőrzés alá vonjuk több oldalról”). Jelentést kértek róla egyik beosztottjától, az „Adjunktus” fedőnevű informátortól. K-ellenőrzés során felbontották külföldről érkező és oda küldött leveleit. Különösen is érdekes az 1959 áprilisában érkezett két levél, amelyet hivatalosan külföldön dolgozó kutatók írtak, „Kedves Professzor Úr” megszólítással. Stockholmból Szabolcsi Lászlóné (később akadémikus és Straub második felesége), Párizsból Ullmann Ágnes (1960-ban végleg elhagyta az országot, és a párizsi Pasteur Intézet egyik vezető kutatója, tudományos igazgatója lett). Később mindkettőjükről adott jellemzést a szolgálat számára: Szabolcsiné kongresszusokra utazott, Ullmann mint disszidens került sorra. Ma már egészen abszurdként hat, hogy „K-ellenőrzés alá vonták” a gimnazista lánya (Straub Mária) részére, szintén középiskolás szegedi unokatestvére által küldött levelet is.

Feladatait is meghatározták: 1) nyugati utazásai során hírszerző jellegű feladatok ellátása; 2) az OAB (Országos Atomenergia Bizottság) izotópbizottságának ellenőrzése (Straub volt a bizottság elnöke). Bár a beszervezőjével folytatott egyik 1958-as beszélgetés során részletesen beszélt a bizottság működéséről, annak nincs nyoma, hogy a 2) feladattal kapcsolatosan bármit jelentett volna. Egyébként is, 195960-ban egyetlen jelentést adott, egy osztrák biokémikusról, aki feltehetően az amerikai hírszerzésnek dolgozott.

 

# A tudományos-műszaki hírszerzés szolgálatában

Ezt követően, 1960 decemberétől a hír­szerzés vette át (BM II/3-F, illetve az 1962-es átszervezés után a BM III/ I-4-F alosztály  tudományos-műszaki hírszerzés), és új tartótisztet (Antal Sándor r. százados, később őrnagy) is kapott, aki szinte rögtön részletes jellemzést kért a „Kutató” által ismert, külföldön dolgozó magyar biokémikusokról. Néhány név: Ács György, Ullmann Ágnes, Erdős Tamás, Laki Kálmán, Lengyel Péter, Popják György, Szent-Györgyi Albert, Szent-Györgyi András. Ettől kezdve lényegesen többet foglalkoztatták. Szinte valamennyi jelentését szóban adta, amit a gyakran változó tartótisztjei jegyeztek le. Emiatt néha nyilvánvaló tévedések/pontatlanságok is vannak a jelentésekben. Például egy 1964-es jelentés azt írja az 1906-os születésű Baló­né Banga Ilonáról, Szent-Györgyi azon kevés munkatársainak egyikéről, akik Straubhoz hasonlóan itthon maradtak, hogy „mintegy 40 éves”. Straub, aki évekig együtt dolgozott vele, ilyet biztosan nem mondhatott a nála jóval idősebb egykori kolléganőjéről.

Elsősorban külföldi tudósokról kellett véleményt és adatokat szolgáltatnia, különösen is külföldi útjai alkalmával. Útjai előtt eligazították, hogy ki és mi lehet érdekes a hírszerzés számára. Kiemelten érdeklődtek az emigráns magyar kutatók iránt. Szakmai és emberi szempontból is jellemezte őket, és kitért  ha tudott róluk  itthoni rokonaikra, kapcsolataikra is. Kint nem készíthetett írásbeli anyagot róluk, itthon kellett beszámolnia. Szent-Györgyi Albert mint Straub egykori mestere többször is célkeresztbe került, a szintén az USA-ban dolgozó egykori tanítványával, Laki Kálmánnal együtt.

A véleményei változatosak; egyesekről kifejezett jóindulattal, míg másokról tárgyszerűen, a szubjektív állásfoglalást mellőzve ír. Az előbbire példa a Laki Kálmánról írt első jellemzése (amit továbbiak követtek):
„Laki Kálmán. 52 éves paraszt származású ember. Nagyon nehéz körülmények között élt. Értelmes ember. Azért ment Amerikába, mert félt a háborútól, nem politikai okai voltak. A paraszt pártnak (sic!) volt tagja, 1947-ben disszidált. Bethesdaban él jelenleg. Az Egyesült Államok Közegészségügyi Intézetében dolgozik. 1958-ban találkoztam vele Bécsben a nemzetközi kongresszuson. Biokémiai területen dolgozik, véralvadás kérdéseivel foglalkozik. Három testvére él Magyarországon. (Szanszkrit nyelvvel is foglalkozik magánszorgalomból.) Néha levelet váltottunk időnként. Európától nagyon fél. Nyugodt ember, megelégedett. A mostani témája elég érdekes. Nem utasítaná vissza a felkeresést. Családja van, fia 19 éves.”

Néha, egy-egy megjegyzés erejéig gúnyos, cinikus módon nyilatkozik meg. „Beképzelt és hiú ember.” „Nagy stréber volt idehaza, mindenkivel összeveszett, akitől nem függött.” „Mindig oda fog állni, ahol valami előnyösebbet lát.” „Nagyon szeretett szervezni, mert ahhoz jobban értett, mint a biokémiához. (…) Tudományos vonalon nem fog semmit sem csinálni.”
Információkat kértek tőle külföldre utazó magyar kutatókról is. A tömör jellemzéseken túl arról is véleményt adott, hogy vajon az illetők alkalmasak-e operatív feladatok elvégzésére. Néhány, az MTA Biokémiai Intézetében dolgozó kollégáját is „véleményezte” kiutazásuk előtt. Íme az egyik:
„Nagyon jól ismeri, mert intézetében dolgozik. Szakmailag erősen középszerű felkészültségű és képességű kutató. Emberileg egy csendes, kissé magának való kutató, nehezen barátkozó személy. Példás családi életet él. Politikailag elég képzett, de önálló véleményt politikai kérdésekben nem mond. (…) »Kutató« véleménye szerint kiutazása alkalmával konkrét személyek tanulmányozására és általános magatartására nézve eligazítható, de csak fedéssel, mert különben a feladatoktól megijedne. (…) »Kutató« készségesen adta N.N-re vonatkozó alapos információját.”

Ritkábban szakmai kérdések is felmerültek: milyen a meglátogatott külföldi intézetek felszereltsége; annak véleményezése, hogy érdemes-e ipari kémkedés révén megszerezni a biológiai kutatáshoz szükséges valamely eszközt; mutáns baktériumtörzs konspiratív beszerzésében való szakértői részvétel. Ez utóbbi esetben „Kutató” határozta meg, hogy milyen mutációkat hordozzon a baktérium, majd intézetében tesztelték az Angliából beszerzett E. coli törzset.

 

# Az 1961-es amerikai út

Munkadossziéjának mintegy fele az 1961-es moszkvai IUB (International Union of Biochemistry) kongresszushoz és a szintén 1961-es USA-beli Pugwash konferenciához (ez egyfajta tudományos békekonferencia, főként az atomfegyverkezés ellen; Straub az Országos Béketanács alelnöke is volt), és ehhez kötődve Straub amerikai útjához kapcsolódik. Moszkvában találkozott Paul Doty amerikai biokémikussal, aki a Pugwash konferencia egyik szervezője volt, s vele már itt egyeztetett amerikai programjáról, aminek megszervezésében is segítette (vízumhosszabbítás, költségek fedezése). A Stowe-ban (Vermont, USA) tartott kéthetes rendezvény tulajdonképpen két egymást követő konferencia (a 7. és 8. Pugwash Conference) volt, az első hét a keletnyugati tudományos együttműködésről és tudóscseréről, míg a második a leszerelésről szólt. Straub az első héten volt aktívabb, két munkacsoportban is részt vett (Exchange of scientist and scientific information; International cooperation in the life sciences). Az első héten ott volt Wigner Jenő, a másodikon Szilárd Leó. Mindkettőjükkel szívélyesen elbeszélgetett, amiről jelentésében is beszámolt. Wignert mint „erősen jobboldali beállítottságút” jellemezte, akinek azonban nagyon jólesik, hogy a Magyarok Világszövetségétől rendszeresen kap magyar irodalmat. (A Magyarok Világszövetsége valójában egyfajta fedőszervként működött, az állambiztonsági szervek útmutatása szerint.) Straub véleménye szerint Szilárd „a konferenciára nagyon hasznos hatást gyakorolt”, személyes beszélgetéseik során pedig „melegen és jóindulatúan érdeklődött”. A konferenciát követően őt és feleségét Washingtonban is felkereste. Főként biokémiai kérdésekről beszélgettek.

Mivel a konferencia után, a Rockefeller Alapítvány támogatásával újabb három hetet töltött kint, amikor is több egyetemet meglátogatott, előadásokat tartott New Yorktól San Franciscóig, és számos tudóssal, magyarokkal és nem magyarokkal találkozott, így az amerikai útra alaposan felkészítették. Már az úti tervet is egyeztették; a levélmásolatok, amelyeket Straub az út szervezése során küldött a meglátogatandó kollégáknak, a B-dossziéban találhatók. Meghatározták, hogy kikkel lépjen kapcsolatba, és kikről próbáljon meg minél több információt megtudni. Felhívták a figyelmét azokra a személyekre, így a már említett Doty professzorra, akikről azt gondolták, hogy Straubot próbálják majd megkörnyékezni információszerzés céljából. Straub utólag megerősítette, hogy Doty tekintetében valószínűleg igazuk volt. Az utat követően több jelentés is készült, külön a konferenciáról és a meglátogatott intézményekről és személyekről, köztük „természetesen” Szent-Györgyi Albertről és Laki Kál­mánról is. További magyarokkal is találkozott: Szent-Györgyi András, He­gyeli András, Csapó Árpád, Ács György, Lengyel Péter, Bárány Mihály, Hajdu (?). Amerikai útjáról kivételesen nemcsak szóban, hanem írásban (gépírás) is beszámolt, „Kutató” sk. kézírásos aláírással.

A moszkvai és az amerikai út egyes vonatkozásai a „szovjet elvtársakat” is érdekelhették, így a tartótiszt javasolta feletteseinek, hogy készítsenek jelentést a számukra, illetve bizonyos anyagokat fordítsanak le. Ezek közé tartozott a Dotyról és Emil Smithről adott jelentés is. Az orosz családból származó Smith ekkor az amerikai biokémiai társaság elnöke volt, Straub régi barátja még a háború előtti oxfordi ösztöndíja idejéből. Mint „Kutató” írja, akkoriban az USA kommunista pártjának tagja volt, és neki is adott, illetve küldött marxista irodalmat. Bár már nem kommunista, „jelenleg is a szimpatizánsok közé sorolható”.

Érdemes megemlíteni, hogy a munkadosszié tartalmaz még egy jelentést (1961. október 10.) a Pugwash konferenciáról, „akadémikus, egyetemi tanár” aláírással, ahol az aláíró neve olvashatatlanná van téve. Nyilvánvalóan Straub írta, valószínűleg az Akadémiának készített jelentés másolata. A jelentés végén olvashatjuk az alábbi sorokat:
„Meggyőződésem, hogy a mai káderképzésünk és felszerelési tempónk mellett a biológiai és orvosi tudományos életünk relatíve egyre jobban elmarad és már ma is provinciális.”
Alig fél év múlva, 1962. május 3-án megalakult Straub elnökletével az MTA Biológiai Tudományok Osztálya. Első évi beszámolójában többek között írt arról, hogy az osztály fáradozásainak eredményeként 1963-ban megindul az ELTE-n a szakbiológusok képzése, valamint arról, hogy az osztály vezetősége úgy határozott, javasolja „biológiai kutatóintézet-komplexum létesítését”, melyet a következő 6-8 éven belül kell megépíteni, s amelyben Növényélettani és Ökológiai, Növény- és Állatgenetikai, Biofizikai és Biokémiai Intézetek nyernek majd elhelyezést. „Az Országos Tervhivatal javaslata az, hogy ezeket az intézeteket Szegeden létesítsük.”

 

# „Feladatát mint »hivatalos kapcsolat« is megoldhatja a jövőben”

A következő, 1962-es évből nincs anyag a dossziékban, majd 1963-ban és 1964-ben is számos (szokás szerint főleg szóbeli) információval szolgált. Például, 1963-ban átadott tartótisztjének egy Laki Kálmántól kapott levelet; ekkoriban Szent-Györgyi Albert is írt neki, erről azonban csak szóban számolt be, viszont később adott róla írásos anyagot. 1964-ben jellemezte a New Yorki-i IUB konferenciára kiutazókat, és beszámolt az ugyanazon évben, Karlovy Vary-ban tartott Pugwash konferenciáról. Ez volt az utolsó jelentése; ezután, 1968-ig már csak technikai jellegű anyagok vannak a dossziéiban (tartótisztcsere, állományban tartás megerősítése), jelentések nincsenek. 1968. február 20-án kizárták a hálózatból, mivel „feladatát mint »hivatalos kapcsolat« is megoldhatja a jövőben”.

Távolról sem törekedtem teljességre, inkább csak jellemezni kívántam egy nagyformátumú tudós és tudománypolitikus és az állambiztonsági szervek közötti kapcsolatot; a jelentések bőséges forrást jelenthetnek a további kutatás számára. Straub megítélésének szempontjából az anyag korántsem egyértelmű. Az együttműködés ténye önmagában sajnálatos, még inkább az, hogy ez formalizált módon, beszervezve, „titkos munkatársként” történt. A jelentések döntő többsége külföldi, nagyobbrészt emigráns magyar kutatókat érintett, akik számára ez semmiféle hátránnyal nem járt. További vizsgálatok deríthetnek fényt arra, hogy a „Kutató” által adott információkat és tippeket mennyiben követték operatív lépések a hálózat részéről. Hazai kutatókról csak jóval ritkábban, külföldre utazásuk esetén adott jellemzést; a munkadossziéban található esetekben a kiutazás már eldöntött tény volt, Straub véleménye azt nem befolyásolta. Két olyan eset van, amikor állást foglalt arra nézve, hogy a kiutazó vajon alkalmas-e operatív feladatok elvégzésére. Állambiztonsági szempontból a folytatásra nézve megállapítható, hogy „Kutató” alapvetően jól ítélte meg kollégájának alkalmatlanságát a szolgálatokra.

(Orosz Ferenc az MTA doktora.)

# Kertes Attila: Meghiúsult találkozás

> VISSZHANG - LXVIII. évfolyam, 21. szám, 2024. május 24
> https://www.es.hu/cikk/2024-05-24/kertes-attila/meghiusult-talalkozas.html

A Foederatio Emericana, betiltásáig, a Horthy Miklós Egyetemen nem volt olyan ártatlan diákegyesület, mint ahogy Orosz Ferenc beállítja (Straub F. Brunó és az állambiztonság, ÉS, 2024/19., máj. 10.). Kezdetben valóban csak a katolikus tanok betartására helyezte a hangsúlyt, később azonban már kivette a részét a zsidóverésekből is, és az első zsidótörvényt amiatt kritizálta, mert nem eléggé fajvédő. Szerették volna, ha azokra a zsidókra is kiterjesztik, akik áttértek a katolikus hitre, illetve ha a zsidók részesedését a mezőgazdasági és ipari tulajdonban alacsonyabban állapítják meg. Straub ennek a fajgyűlölő szervezetnek volt az egyik vezetője egészen a felszabadulásig, amikor  180 fokos fordulattal  belépett a kommunista pártba, és tagja volt a forradalomig, amikor kilépett (formálisan párttag nem lehetett ügynök), és a kommunista titkosszolgálat állandó ügynöke lett. Rendszeresen adott titkos információkat munkatársairól, tanítványairól, mentoráról és mindenkiről, akik a szovjet elvtársakat is érdekelték. Ilyen minőségben beosztottja lett annak a Hollós Ervinnek, akit mint hithű kommunistát neveztek ki az osztály élére, elveit mindig is bátran, még az ’56-os Petőfi Kör vitáin is képviselte, a rendszerváltástól függetlenül haláláig. Straub F. Brunóval, akkor még mint a jobboldali corporatio befolyásos vezetőjével egyébként már Szegeden is találkozhatott volna, ha éppen nem a Csillagbörtön egyik cellájába lett volna bezárva eszméiért.

# Váradi András: Hozzászólás

> VISSZHANG - LXVIII. évfolyam, 21. szám, 2024. május 24.
> https://www.es.hu/cikk/2024-05-24/varadi-andras/hozzaszolas-.html

Ugyanabban a Straub F. Brunó által vezetett kutatóintézetben dolgoztam, ahol a cikk (Orosz Ferenc: Straub F. Brunó és az állambiztonság, ÉS, 2024/19., máj. 10.) szerzője, 1974-ben kerültem ide, két évvel az egyetem elvégzése után, nagy szerencsének tartom, hogy itt szocializálódtam. A cikk megjelenése előtt néhány héttel értesültem arról, hogy Straub a BM „informátora” volt. (Az „informátor” szót használom, a titkos munkatárs, pláne az ügynök, valahogy nem illik arra, amit Orosz Ferenc kiváló cikkéből megtudtunk.) A hír rendkívül megrendített, Straub egyrészt abszolút szakmai tekintély volt, másrészt a kor viszonyai között kiemelkedően szabad, demokratikus légkört tudott  egészen egyszerűen a tekintélye és nem közvetlen intézkedései révén  intézetünkben fenntartani. Imponált, hogy a kutatóhelyem vezetője a világban magasan jegyzett tudós  bár akkoriban már nem kutatott , és imponált az az européer, nyugatra nyitott szellem, amit megtestesített.

Orosz cikke továbbgondolásra késztetett. Néhány furcsa életrajzi kanyar: miért lépett be Straub 1945-ben a Magyar Kommunista Pártba, ahonnan egy éven belül ki is lépett („visszakérte a tagkönyvét”) arra hivatkozva, hogy az USA-ban képzeli el a karrierje folytatását, ami egyébként logikusnak tűnik, hiszen a Szentgyörgyi-tanítványok nagy része (akikről ő később jelentgetett) elhagyta az országot. Straub végül is itthon maradt, mert nem kapott amerikai vízumot  talán épp azért, mert korábban az MKP tagja volt (?). Itthon folytatta a karrierjét  a Pártba nem lépett vissza. Kiemelkedő pályát futott be, fontos nemzetközi szervezeteknek volt tagja, vezetője, itthon az MTA alelnöke, intézetigazgató, nem sorolom tovább.

Miért állt informátornak („hazafias meggyőződés alapján”, tehát nem direkt zsarolásra) 1958-ban?   Miért nem mondott nemet? Mindig van másik választás. Straub egyik prototípusa volt a „létező szocializmussal”, a Kádár-rendszerrel kiegyező, azt jobb híján elfogadó értelmiséginek. Nem gondolom, hogy magáévá tette a rendszer jelszavait (munkás-paraszt hatalom, proletárdiktatúra, megbonthatatlan szovjetmagyar barátság), de lojalitást tanúsított. Erkölcsileg erősen kifogásolhatónak tartom, hogy hat éven át aktív kapcsolatban állt a BM II. hol ezzel, hol azzal a divíziójával. De ahogy Orosz cikkéből megtudjuk, jelentései főleg emigráns kutatókról szóltak, bármit is mondott, annak hátrányos következménye őrájuk nézve nem volt. Hazai kollégái sem szenvedtek hátrányt Straub jelentései miatt.

Straub esetében a BM-mel való együttműködés miértjére nem tudjuk a pontos választ. De játsszunk el a gondolattal: ha Straub azokban az években párttag lett volna, akkor nagy valószínűséggel ugyanezeket az információkat egyenesen a megfelelő pártszervekhez kellett volna eljuttatnia. És nem lenne titkosszolgálati M-dossziéja, soha semmit nem tudtunk volna meg ezekről az ügyekről.

Straub legnagyobb tudománypolitikai tette a Szegedi Biológiai Központ (SzBK) megalapítása (1971-ben nyílt meg). Amit ő „lobbizott ki”, s ami óriási ugrást jelentett a hazai tudomány fejlődése szempontjából. Nemcsak azért, mert a kor színvonalának megfelelő kutatási programok kezdődtek, hanem soha nem látott módon nyílt meg a kutatók előtt a nemzetközi (értsd: elsősorban nyugati) kapcsolatok lehetősége. Straub az SZBK-val feltette a magyar biológiát a nemzetközi kutatás porondjára. Felmerülhet a kérdés: lenne-e ma SZBK, ha Straub nem kellőképpen lojális a Kádár-rendszer iránt? Vajon kellett-e ehhez „belépőnek” a BM-kapcsolat?

Mondok egy másik példát: a mi Karolina úti MTA Biokémiai Intézetünk szomszédjában működött az Országos Hematológiai Intézet, összeolvadva a Vérellátó Szolgálattal. Igazgatója Hollán Zsuzsa, igen éles eszű orvos, aki nem mellesleg az MSZMP Központi Bizottságának, ezen belül pár évig a KB Tudománypolitikai Munkaközösségének volt tagja. Ami a lojalitásnak, az elkötelezettségnek nagyon magas foka. Hollán korán felismerte az AIDS veszélyét  nem utolsósorban azért, mert sokat járt nemzetközi tudományos kongresszusokra , és neki köszönhető, hogy 1986 februárjában, a nyugat-európai országokkal szinkronban, Magyarországon is megindult a véradók, a vérminták szűrővizsgálata. Magyarországon a vérminták által terjesztett AIDS nem fordult elő  szemben a többi szocialista ország szerencsétlen gyakorlatával. Ha Hollán nincs abban a magas pártfunkcióban, akkor kétlem, hogy mindez sikerült volna. De elgondolkozhatunk azon, vajon Hollán Zsuzsa KB-tagsága erkölcsileg…

Néhány jellegzetes Straubiáda:

Straub egyik fiatal, az orvosegyetemi tanszékén dolgozó munkatársa a prágai tavasz végét jelentő „baráti segélynyújtásról”, a Varsói Szerződés hadseregei (köztük a magyar) bevonulásáról nem éppen hízelgő megjegyzést tett. Amiből könnyen baja származhatott volna. Straub igen ötletes módon nyújtott védőpajzsot e fiatal munkatársa fölé: rábeszélte a tanszék KISZ-tagjait, hogy válasszák meg az illetőt KISZ-titkárnak. A meggondolatlan gézengúz ezzel megúszta.

Az SZBK-t Straub igyekezett a legtehetségesebb kutatókkal feltölteni. Ami nemegyszer egzisztenciális feszültséget okozott a Budapesten lakóknak, akik ennek ellenére végül is szép számmal költöztek Szegedre. Egyikük megkérdezte Straubot, miért Szegedre, miért nem Budapestre „vitte” az új központot. Mire Straub: Azért, mert akkor nem maga dolgozhatna ott, hanem valamelyik miniszterhelyettesnek az egyetemet nagy nehezen elvégző gyermeke. Néha a lojalitás lángja alacsonyan lobogott.

A létező szocializmus borzasztó rendszer volt, amelyikben gyakran erkölcsileg vállalhatatlan módon működtek kiváló emberek, és sajnos gyakran így lehetett csak jó ügyeket megvalósítani.

Ma körülnézve nem a Straub-kaliberű emberek a magyar tudomány meghatározó személyiségei. De örömmel konstatálom, az éppen aktuális nemzeti együttműködés rendszere iránti odaadásuk töretlen.
