---
authors:
- Váncsa István
categories:
- ÉS
title: "Intelligentsia"
date: "2021-02-12"
---

> https://www.es.hu/cikk/2021-02-12/vancsa-istvan/intelligentsia.html

Támadják a BKK-t, ám ez csak a kezdet. Támadni fogják a vízellátást, a gázellátást, a szemétszállítást is, éspedig azért, hogy a kormányba vetett bizalom meginogjon. Ezt Földi László, az akkori főpolgármester biztonságpolitikai szakértője (a továbbiakban ezredes) mondta bő három éve, rámutatva, hogy az ellenzék mostantól a városi infrastruktúra támadásával próbál zavart kelteni. Persze az utca szájtáti népének ebből semmi se szúrt szemet, nekünk ugyanis nincs olyan speciális képzettségünk, mint az ezredesnek, ami képessé teszi őt arra, hogy bármely tárgykörben kérdeztetvén lényeglátó, ám egyszersmind messzemenően pragmatikus szemléletű megállapításokat tegyen. Pályafutását a Kádár-korabeli állambiztonsági szolgálatnál kezdte, hírszerző volt, titkos ügynök, secret agent, olyan, mint Kim Philby, Frederick Forsyth vagy Graham Greene, hogy csak néhány ismertebb nevet mondjunk. Az ilyen ember másképp látja a világot, mint az egyszerű halandók, olyasmit is észrevesz, amit mi soha. Nem mellékesen a titkosszolgálat angolul intelligence service, az értelmiségszociológia által használt (orosz eredetű) intelligentsia fogalom pedig azt a kelet-európai értelmiséget jelöli, melyet küldetéstudat, a társadalom átalakításának vágya és antiburzsoá, forradalmár attitűd jellemez. Küldetéstudata az ezredesnek is van, antiburzsoá, forradalmár attitűdjét átmenetileg talonba rakta, a társadalom átalakítására irányuló szándéka viszont explicit. Más kérdés, hogy ő nem továbbfejleszteni vágyik, hanem visszabontani, nem kicsit, hanem nagyon, és ezt pillanatra se rejti véka alá, sőt.

Mint a legutóbbi Vasárnapi Újságban hírül adta, belelapozott Andrásfalvy Bertalan írásaiba, és megtudta belőlük, hogy a magyar parasztság a második világháborúig nemzetmegtartó erőként funkcionált, mostanra azonban megszűnt létezni, vége, nincs többé. Akkor hát mi a teendő, kérdezte a riporter. Le kell kapcsolni az internetet, válaszolta az ezredes pillanatnyi habozás nélkül, ami egyértelműen jelzi, hogy ő a tettek embere, aki a kocsmába belépvén azonnal kilövi a villanykörtét, ily módon csökkentve az esélyét annak, hogy valamely eldobott sörösüveg őt találja kupán.

Nem az a jellegzetes bölcsész típus, viszont szakavatottan szolgálja ki a nézők horrorigényét minden olyan alkalommal, amikor egy tévéstúdióba beszabadul. Homályosan fogalmazott mondataiból sok értelmet kihámozni nem lehet, azt viszont érzékeltetik, hogy baj van, és ha így megy tovább, még több baj lesz. A jelentősnek mondott médiaszereplők jó része rendszeresen jár kiképzésre az Egyesült Államokba, mutat rá egyebek között. Titokban tartja, mi mindenre képezik ki őket, arckifejezése azonban azt sugallja, hogy az ikebana aligha tartozik a tantárgyak közé. Európa ezt puskaropogás nélkül nem ússza meg  teszi hozzá, miközben a képzelőerővel bőségesen megáldott előfizetők látni vélik, ahogy a műsorvezető az asztal alá nyúl, géppisztolyt vesz elő, a képernyőn át golyózáport zúdít a nappalijukra, és a Nagy-Magyarországot formázó kerámia faliórát szilánkokká lövi.

Úgy hozta a véletlen, hogy Földi kikapcsolós produkciójával csaknem egyidejűleg került a szemünk elé egy másik titkosszolgálati vonatkozású anyag a 444.hu oldalon; az kevésbé romantikus. Egy Iraida Choubina nevű orosz állampolgárságú hölgyről van benne szó, aki húsz éve él Magyarországon, itt van a családja, ezt az országot tekinti az otthonának, most azonban ki lesz paterolva. A történet meglehetősen szerteágazó, a 444 által közölt anyag nálunk két teljes újságoldalt töltene meg. Iraida és férje, Szergej Latyshev a 90-es évek vége felé amerikai tanulmányutakat szervező és lebonyolító irodát működtetett, Latyshev ez ügyben gyakran utazott Amerikába, így hát az FSZB nevű orosz titkosszolgálat (a KGB utóda) be akarta szervezni. Latyshev nem állt kötélnek, hanem inkább elmenekült. Felesége ezt követően egy darabig ingázott Oroszország, Magyarország és az Egyesült Államok között, mígnem aztán Orenburgban az FSZB letartóztatta. Utána az történt, ami Lubjanka pincéjében meg a hasonló helyeken történni szokott, Iraida a feltoluló emlékektől még manapság is sokkos állapotba kerül. Hat hónap után kiengedték, Magyarországra menekült, a Fővárosi Bíróság 2007-ben menedékjogot adott neki. A magyar állampolgárságot azóta nyolc alkalommal próbálta megszerezni, honosítási kérelmét minden alkalommal indoklás nélkül utasították el, múlt év végén pedig az Országos Idegenrendészeti Főigazgatóság a menekültstátusától is megfosztotta.

Hogy miért, az nem kérdés.

Azért, mert Oroszország a barátunk. Ahogy barátunk volt akkor is, amikor az ezredes még a Ho Si Minh Főiskola KISZ-szervezetében mozgalmárkodott, illetve amikor már belügyesként párttitkárrá avanzsált. Mintha nem múlna az idő, szokták mondani ilyenkor, noha persze múlik, viszont léteznek az idővel szemben invariáns társadalom-lélektani értékek, aminő például a magyar és a szovjet/orosz nép örök és megbonthatatlan barátsága is. Orosz barátaink joggal várhatják el tőlünk, hogy orosz menekültek Magyarországon ne tartózkodjanak. Ezért van az, hogy az orosz állampolgárok által beadott menedékkérelmeket a magyar menekültügyi hatóság szinte mindig elutasítja. Mint föntebb olvasható, Iraidának sem a bevándorlási hivatal adott menekülti státust, hanem a bíróság, más kérdés, hogy egy 2015-ös törvénymódosítás eredményeképp ma már a bíróságnak se lenne módja erre. Most mindenesetre jogvédelemben részesítette, ám ettől ne várjunk túl sokat. Az ő helye Oroszország anyácska karjaiban van, függetlenül attól, hogy ez az anyácska olyan, amilyen. Ha itt maradna Magyarországon, az Vlagyimir Vlagyimirovicsot nagyon elszomorítaná, ő pedig annyira megindítóan tud nézni, mint az anyajuh, amikor a büdös sántaság kínozza. Kormányzó urunk ettől a pillantástól elgyengül, és mindent megtesz nagy barátjának, sőt annál többet is, és nemcsak ilyenkor, hanem mindig.

Ami viszont ez ezredest illeti, ő a pikszisből alighanem kiesett, de nem azért, mert őrültségeket zagyvál össze, hiszen jobb körökben manapság az ilyesmi nem kivétel, inkább szabály. Felvetette például, hogy a menekülteket segítő civil szervezetek aktivistái azonnal likvidálhatók, csak hát ezt a kormánypárt jelesei közül többen is bejelenthették volna anélkül, hogy bárkinek a szempillája megrebbenjen. Róla viszont sejteni kezdték, nagyjából akkor, amikor Tarlós kirúgta, hogy küldetéstudata van, prófétának képzeli magát, hovatovább ő maga is elhiszi mindazt, amit összehord.

Az ezredes ebből semmit se érzékel, végül is minden olyan, mint negyven éve, pártirányítás, örök és megbonthatatlan barátság, ilyesmi. Viszont akkor ő nem volt médiasztár, most meg az.
