---
authors:
- Széky János
categories:
- ÉS
title: "Kiváló katonák, mert jó civilek"
date: "2024-11-22"
---

> INTERJÚ - LXVIII. évfolyam, 47. szám, 2024. november 22.
> https://www.es.hu/cikk/2024-11-22/szeky-janos/kivalo-katonak-mert-jo-civilek.html



__Glen Grant brit katonai szakértővel beszélget Széky János__

**Ha Magyarország kormánya nem folytatna dezinformációs kampányt a „béke” jelszavával, akkor is nehéz volna követni, mi történik pontosan az oroszok Ukrajna elleni háborújában, és milyen politikai játszmák zajlanak a háttérben. Szenvedélyek, elfogultságok, félelmek és nem utolsósorban manipulációk zavarják a tisztánlátást. Kevesen ismerik annyira a valóságos helyzetet, mint Glen Grant, aki éveken át volt – gyakran kritikus – tanácsadó az ukrán védelmi minisztérium mellett, mi­után bebizonyosodott, hogy a semlegesség nem védi meg Ukrajnát az orosz agressziótól, és megindult a közeledés a NATO-hoz. Reformokra volt szükség, ám ezek nemegyszer elmaradtak.**

– **Hogyan és mikor szerzett ilyen jártasságot a térségünk ügyeiben?**

– Harminchét évet szolgáltam a brit hadseregben. Alezredesi rangban katonai attasé voltam Finn- és Észtországban, majd egy olaszországi NATO-kitérő után Lettországban. Lennart Meri elnök visszahívott Tallinnba, hogy segítsem az észtek NATO-­csat­lakozását. Miután Meri visszavonult, a de facto szárnysegédje lettem; mivel sofőrje sem volt, kölcsönadtam az autómat. Leszerelésem után több ország védelmi reformjaiban működtem közre, így én voltam az első tanácsadó, akit 2014-ben, a háború kezdetén meghívtak Ukrajnába. Megszakításokkal ott dolgoztam a Covid-járványig, amikor is úgy döntöttem, hogy úgysem történik itt semmi, és visszaköltöztem Rigába, ahol az állandó lakóhelyem van. Most egy tech-cég igazgatótanácsi elnöke vagyok, és különféle cégeknek adok tanácsokat, amellett a Riga Business Schoolban tartok órákat stratégiáról, krízismenedzsmentről, HR-ről, és fiatal oktatókat mentorálok. A Covid óta azonban hat-hét hetenként rendszeresen megjárom Ukrajnát. Mondhatnám, Ukrajna a „napi munkám”.

– **Nyáron a balti országokban turistaként láttuk a lelkes ukránbarátság megannyi jelét. Tudni lehet, hogy ez a térség, valamint Lengyelország és az északi új NATO-tagállamok erejükhöz képest hatalmas részt vállalnak Ukrajna támogatásából. Azért van ez, mert jobban a bőrükön érzik az orosz fenyegetést? Vagy egyszerűen csak bátrabban szembenéznek a helyzettel, mint, mondjuk, a kontinentális Nyugat-Európában élő emberek? Hogy Magyarországról ne is beszéljünk.**

– Van itt két-három érdekes dolog. Először is, Finnország és a három balti ország mind Oroszország része volt egykor, nem csupán csatlós szomszédok, hanem ténylegesen a részei, és van egy mély egyetértés ezekben az államokban, hogy nem akarják az oroszok visszatértét. Soha. Igaz, mindhárom balti államba kétségtelenül visszaszivárognak az oroszok. Lettországban a legrosszabb a helyzet. Nem tudom, Finnország hogyan áll, de az biztos, hogy nagyon sűrű volt az oroszpárti aktivitás, végig a hatvanas, hetvenes, nyolcvanas években…

– **Sőt ma is, amint az például Jessikka Aro, az orosz internetes trollok működését felderítő finn újságíró történetéből kiderül.**

– Igen, de mostanában ez az aktivitás gyengül, amit az a gyorsaság bizonyít, ahogyan Finnország csatlakozni tudott a NATO-hoz. Svédország más. Ők sokévi álmatagság után most ébrednek föl, most veszik észre, hogy milyen világban élnek, és eszmélnek rá, hogy bizony veszélyben vannak. Vissza lehet menni a hetvenes évek végéig, a nyolcvanas évekig, amikor megindult a beszivárgás a tenger felől. Szerintem akkor megpróbálták elhárítani azzal, hogy nem is fontos, de most újra eszükbe jut. Svédország, konkrétan Gotland balti-tengeri szigete eléggé sebezhető. Most veszik tudomásul, hogy támogatniuk kell nemcsak Ukrajnát, hanem egymást is. Egyre intenzívebb a vita ezek között az országok között, Norvégia például szerintem inkább egy norvég–svéd–finn csoportba szeretné vonzani őket, miközben Oroszország ellen talán inkább Svédország, Finnország és a három balti állam együttműködésére lenne szükség.

– **Mi a sokat emlegetett „suwałki folyosón” keltünk át Lengyelországból Litvániába. Itt a NATO-n belüli, mindössze száz kilométeres határszakasz két végpontján két NATO-val ellenséges állam van, Oroszország – a kalinyingrádi exklávé – és a vele államszövetségben élő Belarusz. Ez a térség mennyire sebezhető?**

– Suwałkit nevezik „hézagnak” [gap] is, de valóban inkább folyosó. Földrajzilag pedig Európa északi felének egyik legbonyolultabb terepe, és ha valaki át akar törni ezen a „hézagon”, nehéz döntés előtt áll. Át kell kelnie Litvánia nyílt térségein, plusz a borzasztó erdő- és tóvidéken…

– **Hogyhogy borzasztó?**

– Nem lehet rajta gépjárművel áthajtani, és itt mindenki könnyen támadható. Az egyenes haladás gyakorlatilag ki van zárva, Belarusz előtt erdőség van, nemzeti park, és csak bizonyos útvonalakon lehet haladni, ami bármilyen haderőt nagyon könnyen támadhatóvá tesz. Továbbjutva délre, a tulajdonképpeni suwałki vidékre – az iszonyatos, tele van kis halmokkal, és a terep nagyon vizenyős. Úgyhogy a páncélos járművek itt megrekednek, nem jutnak fel a dombokra, meg kell kerülniük őket, ami nagyon korlátozza a mozgáslehetőségüket. A gyalogság pedig egyszerűen eltéved a festői tájon, a sok kis erdőben, lápon. És ha eljutnak a folyosóban vezető autóútig, az valószínűleg a legnagyobb tankcsapda, ami valaha is épült Európában, miközben most készül az autóút litván szakasza. Ahol pedig alagútban vezet az út, ott nagyon könnyen lezárható. Mellette pedig nem lehet páncélozott harcjárművekkel haladni, mert az árkok túlságosan mélyek.

– **Tehát egy esetleges orosz támadás harcászati-technikai okból itt majdnem megoldhatatlan lenne.**

– Lehet, hogy akarják, hát, sok szerencsét. Még egy érdekesség. Sok szó esik Kalinyingrádról mint a fenyegetés forrásáról. De Kalinyingrádban szinte már nincsenek katonák. Mindet elvitték meghalni Kelet-Ukrajnába. Ha oroszok indulnak el a területről Belarusz felé, egy amerikai dandár könnyen hátba támadhatja őket, és öt perc alatt lezárhatja Kalinyingrádot, ami azt jelenti, hogy az oroszoknak nem lenne logisztikai támogatásuk, semmi, azok ugyanis többségükben nem harci erők, hanem légvédelem, technikusok és hasonlók, akik kétszer meggondolják, mielőtt „összevitatkoznának” egy amerikai dandárral. Amennyire tudom, az oroszoknak vannak nukleáris fegyvereik Kalinyingrádban, de azoknak a kezelői sem harcoló katonák. A másik oldalon pedig belaruszok vannak, és ők egyértelmű jeleit adták, hogy nem akarnak harcolni. Egyszóval a suwałki „hézag” ma viszonylag biztonságos térség.

– **Térjünk át Ukrajnára. Olvasni szoktam a Tom Cooper néven író, nagyon felkészült osztrák katonai blogger elemzéseit. Ma reggel például nagyon lehangoló képet festett, felsorolta a hibákat, amiket az ukrán hadsereg és a civil vezetés – a Zelenszkij-kormányzat – az utóbbi időben elkövetett a háborúban.**

– Ha olvasta az én dolgaimat, pontosan ugyanezeket mondtam 2015-től. Tom Cooper csak azt másolja, amit ötször-hatszor már leírtam. (Nevet.)

– **Láttam azt a Porosenko-korszakban írott dokumentumot, ahol ön tíz pontban összefoglalja, mi mindenben kellene felkészültnek lennie Ukrajnának ahhoz, hogy NATO-tag lehessen. És azt mondta akkor, az ukránok egyik követelménynek sem felelnek meg. Nem csomagolom be a kérdést: milyenek most Ukrajna háborús esélyei?**

– A frontokon harcoló fiúk kitűnően teljesítenek, éspedig azért, mert zömmel civilként is megállják a helyüket. Informatikusok, mérnökök, vállalkozók, parasztok, persze vannak köztük sokan alkoholisták is, de fenomenálisan jól harcolnak. A gond az, hogy a katonai szervezet felsőbb szintjein hiányzik az intelligencia.

– **Szirszkij főparancsnokra gondol?**

– És az embereire. Hiányzik az agymunka. Nincs kérdezés. Gondolkodás nélkül követik a vallást.

– **Milyen vallást?**

– A szovjet hadsereg vallását. Vagyis: ha egyszer megtanították nekik, hogyan kell harcolni, nem képesek megérteni, hogy másképpen is lehet. És az ő felfogásukban az emberek: lőszerek, nem pedig emberek. Arról beszélnek, hogy életeket akarnak megóvni, de a következő pillanatban megbüntetnek egy tisztet, mert kivonta katonáit egy lehetetlen csávából. Holott előfordul, hogy ha életben akarsz maradni, akkor mozdulnod kell, ők pedig nem teszik, a régimódi állóháborús szabályokat követik akkor is, ha semmi értelme. Sőt, mondhatnám, főleg olyankor, ha ostobaság. Zelenszkij és csapata közben olyan játszmát játszik, amit politikailag nagyon nehéz megítélni, katonailag pedig nonszensz. Hagyják, hogy az emberek ostobának gondolják őket, és semmiből sem tanulnak. Nem azt mondják, hogy nahát, ez a múltkor, 2014-ben nem vált be, most se fog, ezért folyamatosan veszítjük el a járműveket és az embereket az ostoba harcmodor miatt még akkor is, ha nyilvánvaló, hogy nem válik be. Nagyobb távlatból: a politikusok katonai dolgokban tudatlanok, szinte óvodás színvonalon, fogalmuk sincs arról, mit művelnek, fogalmuk sincs a vezetésről, de beavatkoznak a személyek kiválasztásába, illetve ha maguk döntenek személyekről, akkor azt teszik, amit mindig is tettek: a barátaikat választják, olyanokat, akikben megbíznak, és akik hűségesek hozzájuk. Nem olyanokat, akik gondolkodnak, akik okosak. Akik, meglehet, nehéz emberek, de számítani lehet rájuk a harcban. A Zelenszkij-kormányzat nemcsak ignoráns, hanem ugyanakkor arrogáns is. Ami pedig a tábornokokat illeti, a legfelsőbb szinten teljes a káosz. Ezen természetesen lehet változtatni, de kell valaki, aki megváltoztassa. Az amerikaiak tisztában vannak a problémával, és azt hiszem, idővel mindenkinek világossá válik. Zelenszkij azt mondja, hogy „ha a csapatomnak mennie kell, én is megyek”, s ettől sokan félnek: mi lesz másnap? De ha az orrunk előtt van valami, ami nem működik, akkor nem az a kérdés, nem attól kell félni, hogy mi jöhet. A nemzetközi színtéren sokan Zelenszkijt afféle Churchillnek látják. Kitárt karok vannak, ölelések és kézfogások anélkül, hogy fogalmuk lenne, mi történik a termen kívül, kormányzati szinten. Ezzel megerősítik Zelenszkij presztízsét az ukrán tömegek szemében, ő pedig valóban erősebb lesz ettől, és a probléma tartóssá válik. Szerintem erről ír Tom Cooper, erről a körforgásról, hogy semmiből nem tanulnak semmit.

– **A YouTube-on meghallgattam egy másik osztrák elemzést is Markus Reis­ner ezredestől. Ő azt mondja, Ukrajna kritikus infrastruktúrájának nyolcvan százaléka tönkrement, és bár az ukránok nagyon sikeresek a drónhadviselésben, az oroszok gyorsan alkalmazkodnak ehhez is. Ön mit gondol, mekkora a jövője ennek az innovatív taktikának az ukránok szempontjából?**

– Először is, én nem bíznék meg az osztrákokban, mindig meg kell nézni, hogy a megoldásaik orosz alapú vagy nyugati alapú megoldások. Szerintem ez fontos kérdés. Másodszor, sok minden megsemmisült, ez tény, de a „nyolcvan százalék” képtelenség. Amikor tegnap este Lvivben sétáltam, egy dinamikus, nyüzsgő várost láttam, és az volt nappal is. El fogok utazni Kijivbe, és tudom, hogy ott ugyanez a helyzet. Szumiban és Harkivban két-három hónapja jártam, valóban súlyos támadások érték őket, de így is dinamikus, eleven városok. De beszéljünk a drónokról. Nem kérdés, hogy változást hoztak a hadviselésben. A gyalogsági hadviselést kétdimenziósból háromdimenzióssá tették. Ez visszafordíthatatlan. Akkora változás, mint amikor a lovat a tank, a kardot a puska váltotta fel. És a technológiának köszönhetően még tovább változik, mert most már különböző szintű pilóta nélküli repülőgépek állnak rendelkezésre, például a dandárszintű drónok – itt gyakorlatilag az történik, hogy roppantul megnő a gyalogsági dandár lőtávolsága és felelősségi területe. Ha megfelelően alkalmazzák őket. Elmondható, hogy több ukrán dandár megfelelően alkalmazza a drónokat, de a tábornokok hibájából sok esetben rossz az ellátás és gyenge a karbantartás, ezért nem használhatják őket optimálisan. Továbbra is kétdimenziósan kell harcolniuk a háromdimenziós oroszok ellen, és súlyos veszteségeket szenvednek, mert Oroszország egyszerűen rájuk küld százzal több drónt.

– **Újabb fejezet a drónhadviselésben a mesterséges intelligencia alkalmazása…**

– Ami azt jelenti, hogy megtalálhatják az ellenséges harckocsikat és katonákat, és elpusztíthatják őket anélkül, hogy szükség volna egy gyalogsági katonára, aki nézi a kijelzőt és vezérli a manővert. Csak el kell indítani őket, és végzik a dolgukat. Rádió sem kell, mert optikai szálat használnak, akár tíz kilométer hosszan, ami nem súly. Ezért az információátvitel elektromágnesesen hozzáférhetetlen. Ezt használják most Kurszkban. De tudják használni a kínaiak is. A drónok hatótávolsága is növekszik. Így míg korábban a harctéren egy gyalogsági dandár támadási sávja a legjobb esetben hat, talán tíz kilométer volt, mostanában harminc-negyven, sőt ötven kilométerre nőtt. A drónhadviselés hatással van a logisztikára, a szállításra, a harcálláspontok elhelyezésére és védelmére. A parancsnokságokat eddig csak pilóta vezette repülőgéppel lehetett támadni, s ahhoz pontosan meg kellett határozni az ellenséges parancsnokság helyzetét, kommunikálni számos emberrel, ami nagyon lassítja az akciót. És eleve kell találni hozzá egy repülőgépet, amelyik fel tud szállni. Most az ember valósággal a saját légierejét irányíthatja hatvan, és nemsokára már száz kilométer távolságra. Ez teljesen átformálja mindazt, ami a harctéren történik. De le kell szögezni, hogy Oroszország nem csupán alkalmazza a drónhadviselést, hanem jórészt hatástalanítja is azzal, hogy tömegesen támadó gyalogságot vet be. Vagyis a drónok nem elegendőek, továbbra is szükség van jó katonákra, mert drónokkal nem lehet területet elfoglalni, az oroszok pedig tömeggel vesznek be területet, és erre mi Nyugaton gyengén vagyunk felkészülve. Tehát kétféle ütközet folyik egyszerre, ugyanabban a háborúban. Az egyik a drónos ütközet, a másik a tömeges gyalogsági ütközet.

– **Az oroszoknak rendelkezésükre áll a tömeg. De milyen ennek az élőerőnek a minősége?**

– Nincs szükség minőségre, ha van tömeg. A tömeg önmagában is minőség. Ha elindul egy erdős terepen három-négy-ötszáz katona, azt az erdőt majdnem lehetetlen megvédeni, ha nincs kétszázötven-háromszáz katona a mi oldalunkon.

– **De hát az oroszok mindkét világháborúban tömeget vetettek be, az egyikben sikerrel, a másikban nem.**

– És most is ezt teszik. A harcoló emberek többsége kiképzetlen. A jól kiképzetteket a második lépcsőben vetik be. De az áttöréshez, a gyenge területek kitapasztalásához a tömeget használják, aztán kiképzett katonákkal mérnek csapást ezeken a pontokon, olyanokkal, akik tudnak bánni a felszereléssel.

– **Más: az európai támogatás szintje országról országra változik, ez bonyolult kérdés, de mit gondol az amerikai támogatásról? Úgy értem, a Biden-kormányzat fél szívvel küldött fegyvereket Ukrajnának, a kongresszusi republikánusok pedig blokkolták a támogatást.**

– Szerintem nem fél szívű, hanem nagyarányú, de teljesen kétszínűen viselkednek. Eljutottam odáig, és senki sem tudja kiverni a fejemből, hogy a Fehér Házban valaki ténylegesen oroszbarát, valakit megvásároltak az oroszok. Jake Sullivan pedig egyszerűen a kissingeri politikát folytatja.

– **Utólag egy kihagyhatatlan kérdés: mi várható Trumptól és a mindkét házában republikánus többségű Kongresszustól?**

– Ebben a pillanatban teljesen kiszámíthatatlan, hogy mi lesz, főleg ha Trump terveiről kiderül, hogy nem lehet megvalósítani őket.
