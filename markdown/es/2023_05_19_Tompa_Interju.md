---
authors:
- Károlyi Csaba
categories:
- ÉS
title: "Van-e a bánatnak vége? - Beszélgetés Tompa Andreával"
date: "2023-05-19"
---

> INTERJÚ - LXVII. évfolyam, 20. szám, 2023. május 19.
> https://www.es.hu/cikk/2023-05-19/karolyi-csaba/van-e-a-banatnak-vege.html

**Székely Matild, későbbi nevén Nagy Matild néhány hónapos korában nevelőszülőkhöz kerül 1944-ben Kolozsváron, szüleit deportálják, nem jönnek vissza. A lány nem egykönnyen jut el saját sorsának megértéséhez. Most egy erdélyi történeten keresztül látjuk a holokausztot, úgy, ahogyan a magyar irodalomban eddig még nem láttuk. Közben beleélhetjük magunkat a romániai színházi világba is, hiszen főhősünk, Tilda színésznő lesz. Tompa Andrea Sokszor nem halunk meg című ötödik könyvében megint meglepetéssel szolgál.**

– **Miért nem nyúltál ezelőtt a holokauszt témájához? Eddigi négy könyvedben már szó volt a Ceaușescu-érában elhelyezhető gyerekkorodról, Trianonról, az első és a második világháborúról, a királyi és a szocialista Romániáról, a haza fogalmáról „idegenből” nézve. Volt már szó az erdélyi zsidóságról is, de így még nem.**

– Sok megíratlan dolog van. A holokauszt még mindig nincs rendesen megírva a magyar irodalomban úgy, hogy abban Erdély is látható legyen. Első könyvként ezt nem tudtam volna megcsinálni. Lehet, hogy az eddig megírt könyveim hátán szedtem össze azt az írói önbizalmat, hogy ezt meg tudjam írni. A történések megragadásának dramaturgiájában most érzem azt, hogy ezt még eddig nem csináltam.

– **Merész a regény címe: Sokszor nem halunk meg. Nem egyféleképpen tehetjük ki a hangsúlyt. Nem féltél attól, hogy ez nehezen megjegyezhető cím lesz?**

– Nem szokott az izgatni, hogy egy cím megjegyezhető-e. A kiadót talán igen. A cím olyan mágnes, ami behúz dolgokat és kinyitja a szimbolikus mezőt. A mostani cím idézet Salamon Ernő valóságos naplójából.

– **Ez szerepel is a regény 446. oldalán.**

– Igen, és ez olyan mondat, amelyben el tudjuk helyezni az egész könyvet. A nehezen megjegyezhető címekről annyit, hogy azért az Omerta sem volt olyan magától értetődő fogalom. Azt is meg kellett tanulni.

– **A hóhér háza szokásos cím. A Fejtől s lábtól különös. Az Omerta meghökkentő. A Haza pedig igen merész. Az ötödik könyved címét egy órán át mondogattam ma reggel úszás közben, és nem mindig sikerült eltalálnom… Mikor fogsz elszakadni Kolozsvártól?**

– Most már el tudom képzelni, hogy írjak egyszer egy regényt, amelyben majd nem lesz benne Kolozsvár egyáltalán. Lehet, hogy már elhordtam a kincseimet onnan. Lehet, hogy egyszer majd az izgalom elvisz onnan. De ennek a térségnek elég sok rétegét lehántottam már.

– **Van-e még fontos téma, amit kolozsvári születésűként meg kellene írnod?**

– A rendszerváltás utáni világ. A forradalom itt-ott már meg van írva. Az újkapitalista romániai világ még nincs igazán. A Hazában picit próbáltam, de nem az van a középpontban. Ugyanakkor nagyon kevéssé látható ennek a vidéknek a mai világa, és azért mondom így, hogy vidék, mert itt nem csak Kolozsvárról van szó.

– **A mostani regényben benne van Szatmárnémeti, Nagyvárad, Dés, a Székelyföld, Bukarest, a román tengerpart... De Pécs és Bécs is.**

– A bukaresti magyarságnak az izgalmai például abszolút hiányoznak az irodalomból. De a XIX. századi erdélyi világ is hiányzik a kortárs irodalomból. Barabás Miklós önéletrajzát olvasom éppen, és az 1830-as évek Kolozsvárjától elkerekedik a szemem. A korabeli irodalom ezt megírta. Nekem az hiányzik, hogy a magam nézőpontjából tudjam ezt a múltat értelmezni.

– **Benne vagy a Budapest Nagyregény programban, Újpestről kell írnod. Hogy csinálod?**

– Ha más kerületet kínáltak volna föl, bajban lettem volna. Kell, hogy kötődjek a helyhez. Nekem a peremkerületek a vonzóak. Nem tudnám elhelyezni magamat egy budai vagy belvárosi erőtérben.

– **Ebben az Újpest-fejezetben nem lesz Kolozsvár?**

– Nem, nem. Igazából lehetett volna, bele lehetett volna rakni egy trianoni szálat. De engem jobban érdekeltek az Újpesttel kapcsolatos előítéletek.

– **Újdonság most a színház erős jelenléte. Egyszer kérdeztem, miért az orvosegyetem kerül a középpontba a Fejtől s lábtól-ban, miért nem a színház. Azt mondtad: „a színháznak nagyon kevés kapcsolata van igazából a valósággal vagy az emberivel, tisztelet a kivételnek, ezért nem is annyira érdekes, se csinálni, se nézni” („Ott lehettem volna, tehát ott is voltam, ÉS, 2013. július 5.). Meglepődtem. Mondta ezt egy színikritikus. Abban a regényben érintőlegesen szerepelt Janovics Jenő kolozsvári színházigazgató, aki itt is szerepel. De most a színház nagyon is a középpontban van. Hogyan történt ez?**

– Ebben a regényben a színház szerepe pont azért tud ennyire megnövekedni, mert igazán egzisztenciális tétje van a hős számára: egy mesterséges világ ad az életnek olyan keretet, ami az életben nem található. Most azért vált ilyen fontossá a színház, mert találtam egy utat oda, ami nem a néző útja. Lényegi elem itt a színház. Abban az értelemben, hogy a regény főhőse hogyan van emberként jelen a külső világban. Mit jelent itt a színházi keret? A művészetnek nem a külső nézőpontja ez, hanem a színészet lényege. Hiszen a színész egy darabban kereteket kap, olyanokat, amilyeneket az életben nem.

– **A főszereplőd, Tilda színésznő lesz. Volt-e mintája? Ő egy senki, mondja, csak a színpadon valaki. S mikor végre egy holokauszt-naplóra épülő monodrámában meg tudja fogalmazni, amit szeretne, mikor kijön az utcára, úgy érzi, hogy meztelennek látják a járókelők.**

– Vannak színészek, akik nagyon nagy hatással voltak rám, hogy megértsem, mit jelentenek ezek a színházi keretek, a szerep kijelölte identitáslehetőségek. A mintát nem a 60-as évek Erdélyében kerestem. Elég sok színészinterjút csináltam, s van néhány nagyon lényeges találkozás számomra. Sárosdi Lilla, Láng Annamária, Kováts Adél, Mácsai Pál, hogy csak néhányukat említsem. Nemcsak művészetüknek a magas színvonalát érzékelem, hanem azt a hihetetlen biztonságot is, ahogyan a színpadon működnek. A legtöbb színésznek a mindennapi életben nincsenek biztonságos szerepei, csak a színpadon. A színpad ad védett keretet. A meztelenség egy ruha a színpadon, a mindennapi életben meg konvencionálisan föl kell öltözni.

– **Színikritikus voltál. Sokat tudsz arról, hogyan készül egy előadás. Eddig nem vetemedtél arra, hogy ezt megírd. Beleírod a regényedbe Harag Györgyöt, Elekes Emmát, a Színház folyóiratot, Nánay István színikritikust, Spiró Györgyöt...**

– Eddig is játszottam reáliákkal, csak nem ennyire közeliekkel. Ezek a figurák csak éppen felvillannak. Harag György komolyabb, de ő tényleg meghatározó ebben a romániai színházi kultúrában. Másrészt az ő történetével mélyen összekapcsolódik az én történetem, hiszen ő holokauszt-túlélő.

– **Miért volt fontos, hogy a főszereplő Tildának az évtizedeken át nagy szerelme, Titi Constantinescu román rendező legyen? Dési zsidó családból való, eredetei neve Bernat Katz.**

– Ő a regény legbonyolultabb identitású szereplője. Te románnak olvastad őt?

– **Igen. Erdélyi zsidó, de azt csak művön kívüli ismereteinkből tudhatjuk, hogy ők nagyrészt magyar identitásúak voltak. Titi román nevű, és jobban tudja a szavakat románul, mint magyarul…**

– Én őt egy bonyodalmasabb identitásnak szántam. Mikor találkozunk vele, ő valóban egy román rendező, aki magyar közegben dolgozik. Mindent ért magyarul, neki nem fordítanak, csak ő románul beszél. A harmadik részben, mikor Tilda és Titi elmennek Bukarestben Zimrához, az írónőhöz, ott van egy identitásváltás. A túlélő magyar zsidók, akik visszatértek Romániába, választhattak akár román identitást is. Az erdélyi zsidók, akik azzal szembesültek, mi történt velük, olykor nem akartak már magyarok lenni. Az erdélyi magyar zsidóság kettős kisebbségben van. A túlélők kérdése, miért legyünk mi magyarok, hiszen ezt csináltátok velünk. Sokan fölvesznek román identitást zsidóként, Zimra is, pedig az ő anyanyelve is magyar. Titi pedig román rendező lesz, a színházi nyelvet nyilván románul tudja. Bonyolult ez, mert az identitás változó valami.

– **Miért Rubin Mihály emlékének ajánlod a regényt?**

– Az volt fontos, hogy olyan embernek ajánljam, akinek minden élő ember elfelejtette az emlékét. Egy a sok millióból. Egy deportált, akinek születése van, de nincs halála.

– **A Joseph Roth-mottó pedig így szól: „A gyászolóknak a szomszédok keménytojást hoznak, azok táplálékát, akiknek fájdalma kerek, nincs eleje, se vége.” Miért ez lett a mottó?**

– Szeretem a keménytojást, de ez nem elég ok. Tetszett az a kép, hogy a gyász összekötődik a keménytojással. Szép lekerekített forma, nincs eleje és vége. A végtelen gyász szimbóluma. Gyönyörű metafora. Nem ringathatjuk magunkat abban az illúzióban, hogy a bánatnak vége van. Nincs.

– **Ismered ezt a szokást?**

– Nem. Őszintén nem is érdekel, létezik-e ez néprajzilag, annyira erős a poétikája, hogy nem érdekel az antropológiája. 

– **Hogyan találtál rá a főhősödre? Matyi, Matild, Tilda. Néhány hónapos, amikor a deportált szüleitől a gyerektelen dajkájához, Erzsihez és férjéhez, Ferihez kerül. Eszembe jut A hóhér háza önéletrajzi főhőse, de ez itt nem önéletrajzi. Majdnem harminc évvel korábban született.**

– Nagyon vágytam arra, hogy egy nagy női történetet írjak. Nagy Matild Erzsébet történetét jó ötven éven át követem. A születéstől az én életkoromig. Én ezt csak nőben tudtam elképzelni. Egyébként kevésbé látszanak az irodalomban a női hősök. És valószínűleg nem tudnék egy férfi hőst így megírni, nem tudnék eléggé a saját invencióimra hagyatkozni. A saját nemünkről mindig többet tudunk. Miközben az életemet két férfival osztom meg. De a saját nemem eddig is jobban érdekelt íróként. Nem tudok olyan autonóm férfi karaktereket írni, mint amilyen nőieket.

– **Ellentmondok, mert szerintem a Fejtől s lábtól-ban egyenrangú a női és a férfi karakter.**

– Igen, de annak a regénynek az a tétje. Ott azt nem mérlegen mérjük. Lehet, hogy majd megragadnék egyszer egy férfi karaktert, akivel eltöltenék éveket, de most ezt a figurát nőként láttam. Az viszont bizonyos volt, hogy most egy csecsemővel akarok indítani, mert nincs nagyobb veszély, mint 1944 áprilisában zsidó csecsemőnek lenni. Minden zsidó származású ember élete fenyegetve van, de egy csecsemőért rettegsz. Nem akarom az ő sorsát bárkié fölé helyezni, de az nagyon kiélezett helyzet, amibe ő került. Ugyanakkor egy csecsemő könnyebben elrejthető volt, még nem szerepelt az élelmiszerlistán. Bruno Bettelheim Anna Frank naplója kapcsán a családot azért bírálta, milyen rossz döntést hoztak, hogy együtt maradtak, mert sokkal nagyobb lett volna a túlélési esély, ha mindenki külön rejtőzik el. És a gyerekeket főleg jobban el lehetett rejteni. Tildával aztán megtörténik az identitásválság: ki vagyok én? Mögöttem mi van? Ebben a hiányban úgy igazodik majd el, hogy egyetlen biztos dolog van, amikor szöveget mond, akkor tudja, hogy én vagyok a fehér kenyér az asztalon. A sors, amibe Tilda bele van dobva, az nem tudás. Ő nem tudja, hogy ő mi. Honnan jön, miért, és ki lesz ő, mi lesz vele. És ebben az énkeresésben nyílt fel az a lehetőség, hogy van az életnek egy keretezett formája, amikor tudjuk, kik vagyunk. Mikor fölmegyünk a színpadra és eljátsszuk a szerepünket.

– **Tilda számára kamaszként meghatározó élmény egy szatmári színielőadás Anna Frank naplójából. Aztán három fontos előadás van a pályáján, A fösvény, amiben Harpagont játssza, az Antigoné és az Ödipusz király, melyekben övé a főszerep. Ja, és a legfontosabb, hogy megcsinál egy monodrámát Rózsa Ágnes nürnbergi naplójából. Miért ezek?**

– Szeretem, ha az olvasó éber és gyanakvó. Jöjjön rá. Jó, ha az olvasó azt kezdi el látni, amit a hős nem feltétlenül lát. Folyamatosan próbáljuk megérteni azt a szövevényt a mi életünkben is, amelyben a dolgok egymásra mutatnak, de nem feltétlenül látjuk át. Mért ismétlődnek velünk a dolgok, és mért mindig a bal bokánk megy ki. Az olvasónak az aktivitása kell ahhoz, hogy ez a sors értelmezést nyerjen, a főhős nem érti. Az Antigonénak mégiscsak az a tétje, hogy el kell temesse a lány a testvérét. Kérdés, az a régi történet mutat-e valamilyen mintázatot azzal kapcsolatban, amiben a mi hősünk van.

– **Az olvasó az első oldalakon tudja, hogy ez egy zsidó lány. Tilda csak 16 évesen tudja meg Erzsitől. Tilda a lányának 18 éves korában mondja csak meg. Tilda nagymamája beszél arról, hogy „nem ők az igazi szüleid”, de arról nem, hogy „zsidó vagy”…**

– Jó. Ott vagyunk 1959-ben. Tilda nevelőszülei nem értelmiségiek. Nem nagyon tudnak azonosulni ezzel az identitással. Erzsi meg Feri úgynevezett egyszerű emberek. Számtalan olyan örökbefogadási történetet tudok, amikor a gyerek nagyon későn tudja meg, mi a származása. Ez nem ugyanaz, mint az, hogy örökbe fogadták, ez két különböző identitáselem. Ismerek olyan történetet, amikor negyvenéves férfi sírt, mikor megtudta, hogy ő cigány. És olyan történettel is találkoztam, amikor a 16 éves gyerek omlott össze, amikor a származása kiderült. Az van, hogy ha mi szülőként nem fogadjuk el ezeket az identitáselemeket, akkor a gyerek sem tud vele mit kezdeni. Ha szülőként én annyira feszültségben vagyok ezzel a származási kérdéssel, akkor a gyerek is sokkot fog kapni.

– **Korábban sokszor volt nálad énelbeszélés. Most miért egyes szám harmadik személyű a narráció?**

– Ezt máshogy nem lehetett. Én nem vagyok ott. Ez olyan tér és idő, amit csak távolságból lehet nézni.

– **Meglepődtem, mikor Titi kint maradt ’68-ban Bécsben. Néha kegyetlen vagy az olvasóval.**

– Igen? Hát, én azt érzem, hogy a világ kegyetlen. Ez egy lányregény 1944-hez vagy az azt követő diktatúrákhoz képest. Egyébként 1968 Ceauseșcu hatalomra kerülésének pillanata, amikor elég egyértelmű, hogy a dolgok rosszra fordulnak. Titi Bukarestben él, látja, mi lesz, jobban, mint Tilda, aki Szatmáron színésznő. Ráadásul ez a kint maradás egy véletlenen múlik.

– **Na de akkor Titi mennyire szereti Tildát?**

– Nem akar gyereket, és ezzel azt mondja, hogy a családnak vége.

– **Igen, de a nőt szereti.**

– Nem a kapcsolatuk szűk nézőpontjából néztem a történetüket. Az egyik mintázat az volt, hogy a túlélők hazajöttek és azonnal családot alapítottak. A másik mintázat az, hogy ezt nem lehet soha többé. Ettől függetlenül Tilda és Titi összetartozása nagyon mély.

– **A negyedik fejezet címe Katasztrófa. Miért?**

– Az arisztotelészi tragédia szerint is mindig van katasztrófa. De a színházon túlmenően is értelmezhető ez. A végén Tilda annyira megerősödik, hogy be tud lépni a katasztrófába, azaz a lágertörténetről szóló előadásba. Aztán még az Ödipusz-történetbe is.

– **A román mondatok teljesen természetesen épülnek be ebbe a regénybe.**

– Kontextusában ez a regény szélesebb, mint a korábbiak. Ami itt előkerül, nem magyar társadalomtörténeti kérdés, hanem reményeim szerint egyetemes. És megjelenik benne a mai romániai világ a maga identitáskérdéseivel. Tanulási folyamat is, hogy az irodalom tolerálja a soknyelvűséget. Ha egy regény a XX. század második felében játszódik Kolozsváron, akkor nem tehetünk úgy, mintha ott mindenki magyarul beszélne. Az egy dadaista vagy szürreális mű lenne.
