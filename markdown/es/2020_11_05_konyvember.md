---
authors:
- Magyar László András
categories:
- ÉS
title: "Egy könyvember panaszai"
date: "2020-11-05"
---

> ES, 2020.11.05 szám, print alapján


Annak a lakásnak a falait, amelyben felnőttem, könyvek borították. Később negyven évet töltöttem egy szépséges és varázsos illatú, ódon könyvekkel zsúfolt könyvtárban. Saját könyvgyűjteményem az idők során, örökségeknek és folyamatos vásárlásnak-olvasásnak köszönhetően, szintén öt-hatezer kötetesre nőtt. Ráadásul olyan mikrovilágban éltem le az életem, ahol mindenki olvasott, írt, könyvekről beszélt, könyvekből építette fel tudását, könyvekkel hencegett, és könyvek után vadászott lelkesen.

Ennek a néhai könyvvilágnak azonban egyszer s mindenkorra vége. Manapság ugyanis, elsősorban az internet hatására, egyre kevesebben olvasnak, és az egyre kevesebb olvasó is egyre gyakrabban cseréli nyomtatott könyvét elektronikus szövegolvasókra. A nyomtatott könyv végleges kimúlása azonban lassú folyamat, még talán száz vagy százötven évig elodázható, hiszen akár három-négy nemzedék kihalása is szükséges hozzá, ám szerintem a könyvek alkonya már rég megkezdődött.

Engem, a könyvembert, aki egész életemet könyvek olvasására, gyűjtésére, őrzésére és írására fordítottam, persze mély szomorúsággal tölt el ez a folyamat, hiszen nemcsak értékrendemet és életművemet fenyegeti megsemmisüléssel, hanem énem lényegét is. A világ azt üzeni nekem: hiába éltél, hiába írtál-fordítottál annyit, semmi értelme nem volt az egésznek.

Minderre persze az felelhető, hogy a dolgok változása, az egyének pusztulása, értékeik értéktelenné válása törvényszerű. A történelemben rendszeresen ismétlődő eseményről van szó, amely felett keseregni lehet, ellene tenni azonban lehetetlen. El kell tehát fogadnunk a változást. Sőt, talán a világ, amint az már szokása néki, nem csupán veszít, hanem nyer is e változáson: a kultúrának olyan új formái, az információk átadásának olyan új módjai jelennek majd meg, amelyek magasabb életszintre
juttatják az emberiséget az eddiginél - hiszen az eddigi szint, tekintettel az elmúlt évszázadok tömeggyilkosságaira, valljuk meg, nem bizonyult éppen a legmagasabbnak.

Ez igaz lehet, nekem azonban meggyőződésem, hogy a nyomtatott könyv vesztével sok minden odavész, ami értékes volt, és amiért kár.

Nem az olyan nehezen megfogható és sokak számára érthetetlen dolgokról kívánok beszélni, mint egy-egy könyvtest és az őt olvasó vagy birtokló ember közti intim, emlékekkel és élményekkel teljes kapcsolat vagy a régi könyvek szeretetének és a múlt iránti tiszteletnek, a múltismeretnek szoros összefüggése. Inkább arról szólnék most, hogy a nyomtatott könyv milyen szerepet játszott az emberiség történetében.

Mint köztudott, a könyvnyomtatás kontinensünkön, a német Gutenbergnek köszönhetően, a XV. század utolsó harmadában terjedt el, hogy aztán innen induljon világhódító útjára. A nyomtatott könyv, pusztán azáltal, hogy olcsóbb volt, és nagyobb számban lehetett előállítani, Jóval több emberhez jutott és jóval több emberre hatott, mint a kézzel írott: A nyomtatott könyvnek köszönhető a világon addig egyedülálló európai múltkultusz és történelmi tudat kialakulása. A könyveknek köszönhető továbbá a XVI - XVII. század tudományos forradalma, a reformáció, majd a felvilágosodás, sőt, a tömegek gondolkodására ható szépirodalom, no meg a közoktatás megszületése is, vagyis mindaz, ami Európát a XIX. századra a világ szellemi világítótornyává és nem mellesleg urává is tette. Emellett, és talán a szempontunkból ez a legfontosabb, a nyomtatott könyvnek és az általa gerjesztett általános olvasási kultúrának köszönhető az egyéniség kibontakozása és a szabadság ötszáz esztendeje tartó folyamatos, igaz, nem zökkenőmentes nyugati térhódítása is.

A nyomtatott könyv ugyanis olyan egyidejű és időn átívelő párbeszédet tett lehetővé az emberek közt, amelyre addig nem volt lehetőség. E párbeszédnek azonban, szemben a mai netkultúrával, az volt a sajátossága, hogy nem minden ember gondolatait és kényszerképzeteit tette közkinccsé, hanem csak olyanokét, akik könyveket tudtak írni. Vagyis ezek az emberek lehettek buták, gonoszak, elvakultak és agresszívek is, de mind tudtak olvasni és írni, gondolataikat meg tudták fogalmazni, és logikai rendbe voltak képesek igazítani, nem beszélve arról a tényről, hogy egy-egy könyv megírásához a szókészlet, a mondattan és a nyelvtan ismeretére, türelemre, oktató szándékra és legalább némi gondolatra volt szükség.

Természetesen ezeknek a nyomtatott könyveknek a zöme is - különösen a XVIII. - XIX. századtól - alacsony színvonalú, olykor egyenest ostoba és fölösleges volt. A könyvelőállítási mechanizmus mégis némi gátat vetett a hülyeség terjedésének, hiszen egy teljesen képzetlen és műveletlen ember egyszerűen nem volt képes megírni egy könyvet, ha pedig mégis megírta, nehezen talált kiadót, amely agyszüleményeinek anyagi költségeit fedezte volna. (A műveltség ugyan nem jár mindig együtt ésszel, de legalább jól leplezi a butaságot.)

Ma ezzel szemben az interneten korlátlanul és teljesen ingyen, minden kritika és kockázat nélkül terjed és uralkodik a bárgyúság, a sötét tudatlanság, és ami még rosszabb, az aljas szándékú hazugság. A nyomtatott könyvek tarka világában még nemcsak az írónak, hanem az olvasónak is bizonyos készségekkel kellett rendelkeznie ahhoz, hogy kommunikációjuk megtörténhessen. Például az írónak írnia, az olvasónak pedig olvasnia kellett tudnia. (Vagyis ötsorosnál hosszabb szövegeket is meg kellett értenie.) Erre az előképzettségre ma már egyik oldalon sincs szükség, sőt, véleményem szerint, ahogy a szöveges információk helyét lassan, de biztosan átveszik a képes információk, a helyzet csak romlani fog.

Az én otthoni könyvtáramban Spinoza, József Attila, Vergilius és Thomas Mann mellett persze ott sorakoztak Tóth Tihamér, Gvadányi József, sőt Hitler és Sztálin egyes könyvei is, a Rajk-perről kiadott Kék Könyv, a Cion bölcseinek jegyzőkönyve, nem is beszélve a sok rossz regényről, amiket nem volt szívem se elajándékozni, se kidobni. Ezeket a könyveket azonban mégiscsak megírta valaki, mások kifizették kinyomtatásukat, a szerkesztő megszerkesztette, a tördelő gondosan betördelte őket, volt címlapjuk, kolofonjuk, mutatós vagy ronda kötésük: vagyis számosan dolgoztak velük, tartalmuktól függetlenül szorgoskodtak megszületésük érdekében, mégpedig bizonyos szabályok betartására gondosan ügyelve. Ráadásul minden egyes könyvből Valaki szólt az emberhez, olyasvalaki, akit az olvasó elutasíthatott, kinevethetett, akivel vitatkozhatott, akit utálhatott, de csak miután figyelmesen és hosszú órákat erre fordítva életéből, végigolvasta vagy legalább átfutotta azt, amit a szerző írt.

Azt felelhetnők erre: az elektronikus könyv éppolyan könyv, mint a nyomtatott, azt is lehet olvasni, azt is írók írták, olvasók olvassák. (Vajon a kódexmásolókat mivel vigasztalhatták az 1480-as években?) Csakhogy én ebben nem hiszek. Mert egymás mellett a net baromságáradata és a könyv kultúrája nem élhet meg soká. A kettő kizárja egymást, az egyik eltapossa a másikat. Aki kattintgatáshoz, mobiltologatáshoz, Instagramhoz, YouTube- vagy képnézegetéshez szokott, nem fog és nem is tud majd háromszáz oldalnyi szöveget olvasni, akárhogyan teszik is eléje a betűt. Különösen akkor nem, ha a környezetében sincs már senki, akit olvasni látna.

Szerintem azonban a legijesztőbb az, hogy a nyomtatott könyvvel együtt valószínűleg annak ajándékai is eltűnnek majd életünkből: az egyéniség, a tudás és a szabadság.

A Gutenberg-galaxist a Zuckerberg-galaxis váltja föl. Ahogy a német mondja: Zucker bleibt zuletzt.

Persze az is könnyen lehet, hogy nincs igazam, hanem egyszerűen csak dühös és irigy vagyok, mert nem fogom látni a most születő könyv nélküli, olvasásmentes, szép, új világot.
