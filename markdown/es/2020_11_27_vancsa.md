---
authors:
- Váncsa István
categories:
- ÉS
title: "Van párna is"
date: "2020-11-27"
---

> https://www.es.hu/cikk/2020-11-27/vancsa-istvan/van-parna-is.html

Napokig nem volt fűtés az egyik vidéki kórház COVID-osztályán, a betegek dideregtek, meleg víz híján pedig zuhanyozni se lehetett. Némelyikük párnát se kapott, összehajtogatott télikabátját rakta a feje alá, amíg a családja egy igazi vánkossal meg nem örvendeztette. A kórház szerint a hibát azóta javították, arról már nem is szólva, hogy „minden beteg részére biztosítva van az ágynemű, beleértve a párnát is”. Szívből örülünk, kivált a párnának, más kérdés, hogy ugyanezen gyógyintézet proszektúráján, akár egy halom hasított fa, hever egymáson pár tucat halott, némelyikük ruhátlanul, mármint a szemtanúk beszámolói szerint. Az intézmény erre vonatkozólag akként nyilatkozott, hogy „míg orvosaink és ápolóink megfeszített munkával betegeink gyógyulásáért küzdenek, egyesek kegyeletsértő módon próbálják meg lejáratni kórházunkat”.

A korrekt megfogalmazás az lett volna, hogy ami van, széthull darabokra, de hát a közkórház nem irodalomtudományi intézet, és ez a fennmaradására vonatkozólag óvatos derűlátásra jogosít.

Megnevezni a szóban forgó intézményt nem akarjuk, helyzete ugyanis távolról sem egyedi, hanem messzemenően tipikus, bár az se zárható ki, hogy még mindig a szerencsésebbek közé tartozik. A Magyar Hang megkérdezte az egyik központinak számító intenzív osztály szakorvosát, az ő véleménye szerint ma már felesleges azon töprengeni, hogy összeomlik-e az egészségügy, ezen ugyanis túl vagyunk; ami most van, az leginkább az apokalipszis szóval jellemezhető. („Amit mondtam szeptemberben, hogy teljes fegyverzetben várjuk a második hullámot, az igaz”  büszkélkedett kormányzó urunk a rádiójában, mi pedig próbáltuk elgondolni, mi lenne, ha nem teljes fegyverzetben vártuk volna. A borzadálytól a hátunkon a szőr felállt.)

További konkrét adalékok a napi hírekben bőséggel fordulnak elő, aki keres, talál. Természetesen aggályos gonddal ügyeljünk arra, hogy ősmagyar motívumokkal ékesített ivócsanakunkat a legtisztább forrásokba merítsük, semmi féknyúz, csak a tények. Szájer József minden kétséget kizáróan ilyen forrás, sőt még ilyenebb. Magyarország jól kezelte a járványt, mondta a Hír TV kamerái előtt, fontos kijelentés ez, végig kell gondolnunk alaposan. „Jól kezelte”, azaz már nem kezeli. Ha ugyanis még mindig kezelné, akkor ezt a Petőfi-díjjal kitüntetett jogtudor kétségkívül az eddig jól kezelte formula alkalmazása révén iparkodott volna tudomásunkra hozni, ám ő más utat választott, nyilván okkal. Vagyis Mária országa a pandémiával hősiesen szembeszállt, és győztesként távozott a csatamezőről, szakasztott úgy, ahogy az elmúlt évtized különféle harctereit szokta volt elhagyni.

Fölszegett fejjel, pengő sarkantyúval, diadalittasan.

Utána persze visszajár az arénába, hogy az imaginárius ellenséggel újabb élet-halál harcba bocsátkozzék, s teszi mindezt addig, amíg a tárgykörből minden hasznosítható tartalmat ki nem facsart. Viszont a COVID valóságos, tartósnak is mutatkozik, ergo kimeríthetetlen aranybánya, kormányzó urunk úgy háromhavonta fog végső győzelmet aratni fölötte, lesz kürtszó, zászlócsattogás, halleluja, bármi.

Szájer azt is mondta, hogy sikeres járványkezelésünknek köszönhetően nincs szükségünk plusz forrásokra, kormányzó urunk viszont két nappal korábban avval büszkélkedett, hogy Magyarország előző héten kinn volt a pénzpiacon, méghozzá az unió nélkül, teljesen önállóan, felvett több mint két és fél milliárd eurónyi hitelt, evvel sikeresen eladósodott harminc évre, majd egyedül hazatalált. Szerinte a hitelt példátlanul alacsony kamattal kaptuk, ami közelebbről azt jelenti, hogy ez a bravúr az adófizetőknek  mostani árfolyamon, a teljes futamidőre vetítve  csupán kétszázmilliárd forintnyi többletkiadást jelent. Azért volt rá szükség, hogy kormányzó urunk és lengyel cimborája az Európai Unió helyreállítási alapjának létrehozását legényesen vétózhassa meg. Eb ura fakó, Ugocsa non coronat, a joguralomra és a törvényességre pediglen szarunk.

Aggodalomra evvel együtt semmi ok, Lőrinc barát ettől még nem fog elszegényedni, hanem továbbra is visszafogottan, de példamutatóan tollasodik.

Kormányzó urunk a fentieken túlmenően még jó pár tanulságos és gondolatébresztő kijelentést tett az ő rádiójában, ezeket érdemük szerint kommentálni sajnos nincs helyünk, meg aztán fölösleges is volna. Az a korrupt, aki Magyarországot fenyegeti. Soros nemcsak Magyarországot fenyegeti, hanem Lengyelországot, tehát ő a világ legkorruptabb embere. Aki a magyar kormányt bírálja, az mind Sorostól kapja a fizetését, ha politikus az illető, akkor pláne. A COVID-ot is Soros fizeti, kormányzó urunk ezt expressis verbis nem mondta ki ugyan, de nem is volt rá szükség, az ő közönsége a lélegzetvételnyi szüneteket is sikeresen dekódolja. Van még ezerhatszáznyolcvankilenc tartalék lélegeztetőgépünk, mondta indokolt büszkeséggel, hiszen sehol a világon nincs ennyi, a világ normális kormányai ugyanis másfajta megfontolások alapján vásárolnak, ám ezt most hagyjuk. Nővér ugyan nincs hozzájuk, mármint a lélegeztetőgépek működtetéséhez, sőt a már üzembe állítottakhoz sincs, viszont akik vannak, azok hősök. Amikor nagy baj van Magyarországon, hősökből soha sincs hiány, mondta kormányzó urunk, csak hát normális helyeken békeidőben nem hősök ontják vérüket a haza oltárára, hanem tisztességesen megfizetett alkalmazottak dolgoznak aránylag normális munkafeltételek mellett és aránylag normális miliőben. Viszont a jó hazafi effélékre sohase gondol, vagy ha mégis, akkor rossz hazafi, és mint ilyen, hó elején Soros más zsoldosaival együtt a pénztár előtt tolong.

A felületes szemlélő ilyenkor azt hinné, hogy a mentális összeomlás jeleivel szembesül, holott épp ellenkezőleg, ez a csúcs. A korosodó indivi­duum úgy hatvan felé közeledvén időszerűnek látja összeszedni és leltározni mindazt, amit egy élet szorgos munkájával felhalmozott. Szellemi javakra gondolunk, amelyeket az emberiség közös munkájának eredményéhez a két kezünk és elménk fáradhatatlan munkájával illesztettünk, a nóvumokhoz, melyekkel dicső fajunkat megajándékozni senki más nem lett volna képes, csak mi magunk. Ezeket ilyenkor egyre bőkezűbben szórjuk a (sajnálatos mód méltatlan, háládatlan és közönyös) világ elé, nem azért, hogy okuljon belőlük, hanem csak úgy.

Kormányzó urunk e hét szerdán Soros Györgynek a Project Syndicate-ben megjelent cikkére reagált. A miniszterelnök.hu oldalon olvasható szöveg rövid, tartalmas és egészében véve kormányzó urunk gondolkodásmódjának kreatív voltát tükrözi, amennyiben a valósághoz vagy pláne Soros cikkéhez egyáltalán semmifajta köze nincs.

A Project Syndicate a reflexió közlése elől természetesen elzárkózott.

A  méltatlan, háládatlan és közönyös világ most még ellenáll.
