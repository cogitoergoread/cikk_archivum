---
authors:
- Visy Beatrix
categories:
- ÉS
title: "Színre vitt sors"
date: "2023-07-21"
---

> KÖNYVKRITIKA - AZ ÉS KÖNYVE - LXVII. évfolyam, 25. szám, 2023. június 23.
> https://www.es.hu/cikk/2023-06-23/visy-beatrix/szinre-vitt-sors.html

Az ÉS könyve júniusban – Tompa Andrea: Sokszor nem halunk meg. Jelenkor Kiadó, Budapest, 2023, 589 oldal, 5999 Ft

**Nagy Matild tehát zsidó származású, csecsemőként fogadják örökbe. Árva, magyar és zsidó egy olyan országban, amely szintén amnéziára kárhoztatja a múltat, a második világháború eseményeit, az erdélyi zsidóság holokausztját az új ideológia és nemzetiségpolitika érdekében, amelyben bizonyos dolgokról szintén csak hallgatni lehet, ahol a rasszizmus erős, az etnikai feszültségek meglehetősen élesek, és ahol Tilda csakis többszörösen kisebbségi lehetne, ha nem övezné teljes hallgatás a zsidó sorsot, ha lehetne bármi tudása a történtekről, ha építhetne egyáltalán valamire, vagy választhatna egyáltalán bármilyen identitást. A ki vagyok? kérdése végigvonul a regény egészén, s a főszereplő névváltozatai (Matyi, Tilda, Matild), a hívogató, elveszejtő mélység („A lyuk szívja be, nem tudja levenni róla a szemét, szédülni kezd. A lyuk beszippantja.” – 219.), az istentelen sötétség, és az, hogy a szereplő sokszor egyes szám harmadik személyben beszél magáról, az önazonosság teljes hiányát érzékelteti: „Matyika torz maszk.” (234.) – mondja a tíz éves kislány, „Tildának a szülei zsidók voltak, mondja Tilda” (341.), a fiatal színésznő. S a kérdésre adott válasz egy egész életen át: a „semmi vagyok”, „senki vagyok” keserű kijelentései.**

Nagy Matild Erzsébet született Kolozsvárt. Buletinjébe viszont Csíkszentandrás van bejegyezve, és születési dátumként 1943. július 14.  Ám ez csak az egyik, apróságnak tűnő bizonytalanság életével kapcsolatban. Megtudjuk-e, kicsoda Nagy Matild, Tompa Andrea legújabb regényének főszereplője, akinek életét, sorsát, csecsemőkorától kezdve mintegy ötven évig kíséri végig az elbeszélés? De ennél még fontosabb, hogy ő maga megtudja-e, ki ő, létezik-e egyáltalán, s tud-e bármit kezdeni sorstalan sorsával.

A Sokszor nem halunk meg újabb Kolozsvár-regény, amelyben a szerző a romániai magyarság, Kolozsvár és Románia történelmének jókora fejezetét írja meg, amellyel együtt, ha a korábbi Tompa-regények ábrázolt időszakait egymással összeillesztjük, lassan kibontakozik Kolozsvár és a régió egész XX. századi története. Ez a regény, ha lehet összehasonlítást tenni, az 1989-es romániai forradalom vagy Trianon ábrázolásához képest is tovább emeli a tétet: az erdélyi holokauszt ügyét írja meg. A múltfeldolgozás és a társadalomtörténet szempontjából nyilván – ismét – óriási adósságot törleszt, ám mindezt, irodalomról lévén szó, egy nagyregényben, remekműben teszi. A mű cselekménye 1944 májusában indul, amikor a német megszállás idején megkezdődik a zsidók gettóba gyűjtése. Ekkor bízzák a zsidó származású csecsemőt a Nagy házaspárra, akik, mivel a szülők sosem térnek vissza, örökbe fogadják a kislányt, és felnevelik. Ismét egy vészkorszak, egy történelmi kataklizma és fordulat; a mindehhez kapcsolódó félelem, talajvesztettség, átmenetiség, bizonytalanság határozza meg a regény világát és a szereplők mindennapjait, s mindezek az alapvető érzetek a külvilág eseményeinek, a háború következményeinek és az azt követő társadalmi-politikai átalakulásnak, diktatúráknak köszönhetően a regény végéig, a kilencvenes évek elejéig kitartanak, bár a mű első feléhez, a háborús történésekhez képest némileg enyhülnek.

Tompa Andrea, mint eddig mindig, most is egészen újfajta narrációval jelentkezik. A külső elbeszélő a cselekményre, a látványra szorítkozik a tempósan pergetett jelenetek során; objektív kameratekintete rendkívül pontosan rögzít minden részletet, mindenféle kommentálás, magyarázat nélkül, s ezáltal az ábrázolt eseménysorok drámai karaktert kapnak, az olvasó sokszor lélegzet-visszafojtva követi a jelenetek leforgását, kimenetelét. S mindez azért sem lényegtelen, mert a mű elején megismert csecsemőből színésznő lesz, s a színpadnak, a drámának, sőt a tragédiának, ahogy később látni fogjuk, nélkülözhetetlen szerepe van a mű kérdésfelvetéseinek szempontjából, a regény mint bevilágított színpad mutatja meg a holokauszt élő áldozatainak sorsnélküliségét, túlélési lehetőségeit, identitásválságát, a háború utáni rezsimek és a társadalom viszonyulását.

Az elbeszélő tehát teljesen „felszívódik” az ábrázolt világ mögött, s ahogy a szereplő(k)nek maguknak sincs tudásuk a múltjukról, sorsukról, valamint az identitás teljes hiányával küzdenek, úgy (többnyire) a narrátor sem mászik bele a tudatukba, tiszteletben tartva azt a terra incognitát, amik ők maguk. A teljes belehelyezkedés, beleélés ez esetben – morálisan – képtelenség. Ugyanakkor a cselekmény és a mozdulatok, gesztusok láttató erejű rögzítésén túl a szerző mégis számos eszközt használ, hogy képet kapjunk a szereplők gondolatairól, érzéseiről, a világhoz való viszonyáról, s ezek között csak az egyik és a legkézenfekvőbb eljárás a párbeszédek szerepeltetése, amelyek a kamasz lány dacos, lázadó, odavetett gesztusai, mondatai után Matild felnőttkorának fejezeteiben egyre részletesebbek, elmélyültebbek lesznek, s egyre többet tárnak fel a nő belső világából: a semmi, a sötétség és az üresség tapasztalatáról, a színészethez való viszonyáról.

Ezek mellett különféle narrációs formák, naplók, levelek, üzenetek, újságokba adott színészinterjúk tűnnek fel a regény folyamán. Kezdetben Erzsinek, Tilda anyjának nagy kedvvel vezetett babanaplójával és feljegyzéseivel, később a kamasz lány naplókísérleteivel találkozhatunk. A belső világok azonban a versekről, irodalmi művekről szóló beszélgetésekben, idézetekben, a színpadi munka közben zajló dráma- és szerepelemzésekből tárulnak fel leginkább, s ez utóbbiak nemcsak azért fontosak, mert a mű második felében alapvetően vesznek részt az identitáskeresés, identitásépítés folyamataiban, hanem mert a megidézett versek, lágerregények és színművek eltávolítják Matild életét, valamint a holokausztot elszenvedő zsidóság sorsát a személyestől, az egyénitől, a sajátságostól, és beleágyazzák, belevonják az emberiség nagy metafizikai kérdéseibe, az emberi lét alapvetéseibe. Ezáltal a szerző úgy képes enyhíteni a holokauszt-kérdés „kívül-kezeltségén”, elhárított mivoltán, hogy mindeközben magának a genocídiumnak, a holokausztnak és következményeinek súlyát is megtartja, sőt megemeli, tragizálja – azáltal hogy az isteni és emberi világrend kérdéseit tárgyaló nagy emberiségdrámák, sorstragédiák – Antigoné, Oidipusz király – mellé helyezi.

A négy nagyobb részből álló regény kiváló dramaturgiájának köszönhetően is izgalmas olvasmány. A részek között nagyobb időbeli ugrások vannak, a Megérkezés a kisgyermek, a Menekülés a kamasz lány, a Felkészülés a színésznővé válás, míg a Katasztrófa az idősödő színésznő korszakaira fókuszál, ugyanakkor az egyes részekben az elbeszélő a kihagyott időszakokkal kapcsolatban is visszacsepegtet információkat, felelevenít eseményeket, az időrend tehát nem teljes mértékben lineáris, de ez egyáltalán nem zavaró, sőt, az olvasó kíváncsian habzsolja azoknak az időszakoknak az eseménymorzsáit, amelyek amúgy nem kerültek részletesebb ábrázolásra. Úgy gondolom, a Sokszor nem halunk meg egyik legnagyobb erénye az információadagolás időzítése, mert végül minden fontosat megtudunk, Tilda élettörténete a maga hangsúlyaival kibontakozik, ám az elbeszélő e sors szempontjából kevésbé fontos elemekkel, időszakokkal nem terheli az olvasót (például a nő házasságának történetével), akinek mégis sokszor az az érzése, hogy szívesen olvasná még részletesebben Nagy Matild és családja történetét, Románia és az ott élők életkörülményeinek, hétköznapjainak jeleneteit.

Bár a regény narrációja, egésze alapvetően eltér a szerző korábbi műveitől, mégis számos aspektusból kötődik azok látásmódjához, problémafelvetéseihez, léttapasztalataihoz. Nemcsak a már említett történelembe vetettség, az átmeneti korszakok kavargó érzései, bizonytalansága, értékválsága kapcsolja össze Tompa műveit, hanem a horizontok szűkössége vagy a szereplők, kisebb-nagyobb közösségek, társadalmi csoportok identitáskérdéseinek elmélyült ábrázolása is. A hóhér házának kamasznézőpontja, a Fejtől s lábtól és az Omerta énelbeszélőinek szubjektív, sokszor a társadalom perifériájáról megalkotott nézőpontja már a választott elbeszélésmódból, a szereplők pozíciójából, nyelvi kompetenciáiból adódóan is szűkre vonta a regények horizontját. A tapasztalatok és ismeretek hiányossága, a szereplők társadalmi helyzete, életkora vagy a női perspektíva képezték meg a nem tudás, a világ nem (teljes) értésének tapasztalatát, a bizonytalanság és elveszettség érzetét. A mostani regényben ez némileg másként működik. A szűk horizontot az elbeszélő alkotja meg; egyfelől a már említett takarékos elbeszélés, az objektív, lényegre szorítkozó láttatás, az információhiány érzete miatt is érezhető, hogy nem vagyunk és sosem lehetünk a teljesebb tudás birtokában, hogy mindabból, ami a világból látszik, nem ismerhető meg a lényeg, hogy mindent titok, hallgatás övez.

Másfelől a tér, a közeg is szűkre szabott, az első részben a háború utolsó etapjában az elsötétített kis lakásban rejtegetett csecsemő mellől nem mozdul el az elbeszélés, az olvasó is érzékeli azt a fullasztó bezártságot, sötétséget, amitől Erzsi fizikailag és mentálisan is szenved. A háború utáni első séta életmentő, ám a horizont csak kicsit tágul, a szereplők szűk közegben mozognak, a szülők, Feri és Erzsi világismerete, tudása is hiányos, a volt cselédlány és a munkás férfi, minden igyekezete ellenére keveset ért a változó világból, keveset tud arról, hogy mi történt a háborúban, ennek legérzékletesebb jelenete a bábaper bírósági tárgyalása. Erzsi érzékenyebb, műveltebb, de nyelvi nehézségei vannak, Feri jobban tud románul, és jobban érti a közügyeket, a politikát, a zajló eseményeket, ám a kor eszméi némileg félreviszik. Továbbá az egy szereplőre szegezett fókusz is kizárja a külvilág tágabb ábrázolását, az elbeszélő nem váltogatja a „kameraállásait”, csak annyit mutat, amennyit szereplői a világból látnak, értenek, tudnak.

Márpedig ez Tilda esetében igencsak kevés, mivel már múltjáról, gyökereiről, születésének körülményeiről is alig tud valamit, önmaga számára saját létezése is kérdéses. Az eltörölt (zsidó) sors, a többszörös hiány gyerekkorától kezdődően megszüli az idegenség nyomasztó érzését, az elveszettség, a tátongó feketeség, a semmi tapasztalatát, s mindez lehetetlenné teszi, hogy bármiféle identitás megformálódjon benne. A sorstalanság, az identitáshiány a regény legfőbb kérdése, amit számos módon, eszközzel és több aspektusból mutat meg, ám ezek közül a mű második felében a színház, a szerepjátszás válik a leghangsúlyosabbá.

Nagy Matild tehát zsidó származású, csecsemőként fogadják örökbe. Árva, magyar és zsidó egy olyan országban, amely szintén amnéziára kárhoztatja a múltat, a második világháború eseményeit, az erdélyi zsidóság holokausztját az új ideológia és nemzetiségpolitika érdekében, amelyben bizonyos dolgokról szintén csak hallgatni lehet, ahol a rasszizmus erős, az etnikai feszültségek meglehetősen élesek, és ahol Tilda csakis többszörösen kisebbségi lehetne, ha nem övezné teljes hallgatás a zsidó sorsot, ha lehetne bármi tudása a történtekről, ha építhetne egyáltalán valamire, vagy választhatna egyáltalán bármilyen identitást. A ki vagyok? kérdése végigvonul a regény egészén, s a főszereplő névváltozatai (Matyi, Tilda, Matild), a hívogató, elveszejtő mélység („A lyuk szívja be, nem tudja levenni róla a szemét, szédülni kezd. A lyuk beszippantja” – 219.), az istentelen sötétség, és az, hogy a szereplő sokszor egyes szám harmadik személyben beszél magáról, az önazonosság teljes hiányát érzékelteti: „Matyika torz maszk” (234.) – mondja a tízéves kislány, „Tildának a szülei zsidók voltak, mondja Tilda” (341.), a fiatal színésznő. S a kérdésre adott válasz egy egész életen át: a „semmi vagyok”, „senki vagyok” keserű kijelentései.

Matild csak a szerepeiben, szerepei által létezik, akkor tud valakivé válni, a maszk alatt tud ideiglenesen életre kelni, létezni. Csak a színpadon, színészkedés közben küzdhető le a semmi és senki vagyok érzete. Ezt a képességet gyerekkorában fedezi fel magában, az iskolai versmondások során szerzi első tapasztalatait. Az első komolyabb, azonosulásra alkalmas szerepmintát, identitásmintát a szatmári színházban látott Anne Frank naplója-előadás adja, ami azért is érdekes, mert a lány csak nem sokkal később, tizenhatodik születésnapján tudja meg, hogy zsidó származású. A színésszé válás akár identitásképző lehetőség is lehetne Tilda számára, ám összességében mégsem tud az önazonosság megnyugtató formája lenni, mivel színészként is a belső üresség és a szerepben megbúvó valaki ellentétét éli meg.

A színházi szakemberként is ismert szerző nem szakterületének tudását villogtatja a regényben; a színháznak és a színészkedésnek Tilda esetében egzisztenciális tétje van, s a regény belülről, szereplői felől formálja meg a színház világát és foglalkozásait: a rendezőket, a dramaturgot, de legfőképp Tildát, a színésznőt. A színházi alkotófolyamatok ábrázolása által a színésznövendék mindegyik nagyobb szerepe hozzátesz valamit az identitás témájához. A középiskolásként eljátszott Harpagon, vagy később a Rómeó és Júlia sorstalan Dadájának alakítása után Matild a vizsgadarabban az Első színésznőt játssza Pirandello Hat szerep szerzőt keres című drámájában, melynek kapcsán a látszatok mögötti ismeretlen valóság és az azt kipótló, helyettesítő művészet határai, a kettő felcserélhetősége kap reflexiókat.

Az identitáskeresés, a saját sorssal való szembenézés fontos lépése, amikor Tildában megszületik a késztetés, hogy lágernaplóból írt monológot adjon elő a színpadon. Az utolsó vonat című, Rózsa Ágnes Jövőlesők. Nürnbergi lágernapló, 1944–45 írásából formálódó előadás kapcsán előkerülő etikai-esztétikai kérdés az, színre lehet-e vinni a lágert, a holokausztot, s ha igen, miként. Ahogy Tompa regénye sem él a beleélés, belehelyezkedés szubjektív karakterformálásával, az előadásban Matild sem válik a lágerben szenvedő nőalakká; feladata az, hogy színészként megjelenítse, megmutassa őt, „azt a másik életet, ami nem a tied” (490.).

Ám mégiscsak a görög tragédiák mélyítik el a regény alapkérdéseit, amelyekben az emberi és isteni törvények feszültsége, a morális tett belső késztetése, valamint a sors, a sorsszerűség kérdése kerül középpontba.

A regény megteremti a kapcsolatot Antigoné alakja és Tilda élete, valamint az antik világkép és a XX. századi zsidó sorstörténetek között. Az antikvitás isteni törvényei szerint a temetetlen testnek meg kell adni a végtisztességet, a halottat túlvilági útjára kell bocsájtani, a szertartást a testtel el kell végezni, a XX. századi genocídiumok viszont magát a halált tüntetik el a nyomtalanul, végtisztesség, emlékezet nélkül elpusztított testek által. „Ha nincs test, nincs halál sem. (...) A fekete semmi van” (335.). S ha ezek nincsenek, akkor meghalni sem lehet, ami kapásból ajánlat is a cím értelmezésére. Hogyan lehet a holokauszt után a halálnak visszaadni a méltóságot, testet és nevet adni az üres síroknak, lezárt életet, sorsot a sors nélkülieknek. Hasonló erővel veti fel a sors kérdéseit az Oidipusz király is, amelyben Tilda, kvázi nemtelenül, a csecsemőként kitett, egy pásztor által örökbe fogadott Oidipusz szerepét alakítja, s ez esetben nem a sors elől elmenekülő, azaz a jóslattal szembeszálló király hübrisze kap hangsúlyt, hanem az a gondolat, hogy aki nem ismeri a saját történetét, önmagát, az nem tudja megmenteni a világot, de még magát sem. Ám Oidipusz felől nézve, aki sorsát megismerve vakon bolyong a világban, nem sok remény, kapaszkodó mutatkozik a XX. századi ember számára sem. S bár mindezekkel a súlyos belátásokkal zárul a regény, a befejezés mégsem komor, az élet, valahogy, mert például megéhezünk, és enni kell, megy tovább.

Végül, jó lenne egy külön fejezetet nyitni a regény címének értelmezésére, amely már a hangsúlyozástól függően is többféle jelentést felkínál. A Salamon Ernő költő munkaszolgálata idején írt naplójából kölcsönzött mondat azt sugallja, hogy belehalni a szenvedésbe nem olyan könnyű, ahogy ezt Titi, Tilda szerelme is állítja a regényben, sokszor nem akkor halunk meg, amikor úgy gondolnánk, lehetetlen tovább élni. A halál közvetlen közelében mutatkozik meg, mennyit bír az ember, hogy határai egészen máshol vannak, mint hitte. De ha nincs élet, nincs identitás, nincs sors, akkor vajon hol húzódnak ezek a határok a semmi sötétjében?
