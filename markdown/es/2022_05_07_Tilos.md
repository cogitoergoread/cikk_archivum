---
authors:
- Széky János
categories:
- ÉS
title: "Jaj, de furcsa, milyen rádió ez?"
date: "2020-05-06"
---
> https://www.es.hu/cikk/2022-05-06/szeky-janos/jaj-de-furcsa-milyen-radio-ez.html
> Beszélgetés Weyer Balázzsal és Kőrös Judittal
> INTERJÚ - LXVI. évfolyam, 18. szám, 2022. május 6.

**Másfél héttel a választások után jött a hír, hogy a médiahatóság nem hosszabbítja meg a Tilos Rádió szeptemberben lejáró médiaszolgáltatási jogosultságát, mivel ilyen hosszabbítás a törvényi rendelkezéseknek megfelelően „kizárt”. Egyszersmind kiírja az új pályázatot a 90.3 MHz-es frekvenciára. A döntés várható volt, de személyesen is érint, minthogy évek óta van műsorom a Tiloson. Mégis viszonylag újoncnak számítok, ezért beszélgettem a rádió múltjáról, karakteréről és helyzetéről régi munkatársakkal.**

**Weyer Balázs újságíró 1997-től 2003-ig volt a Tilos Rádió ku­ra­tó­riumának elnöke, közben, 1998-tól 2002-ig a Közösségi Rádiók Világszövetségének alelnöke. Az utóbbi tíz évben zenei producerként és filmek zenei rendezőjeként dolgozik.**
 

- **Miben áll a Tilos Rádió ethosza, vagy egyszerűbben: szelleme?**

-  Ez olyan, mint az élet értelme: mindenki kutatja, de senki sem tudja megfogalmazni.  Amiben a leginkább meg lehet ragadni, az a szabadság, és ezen elsősorban azt értem, hogy nincs még egy rádió, amelyik ennyire könnyen megközelíthető lenne, akár műsort akar csinálni valaki, akár hallgatóként beleszólni. Olyan hangosbeszélő, amibe bárki belekiabálhatja, amit gondol.

- ** Mennyiben nemzedéki? Amikor a Klubrádiónak elvették a frekvenciáját, többen mondták, hogy sok nyugdíjas számára ez az egyetlen befogadható politikai média. Gondolom, a Tilos együtt öregszik a műsorkészítőkkel, de van-e valamilyen nemzedéki töltete?**

-  A rendszerváltáskor fiatal generációnak nyilván meghatározó szerepe van, de azért jóval nagyobb a fluktuáció, mint egy olyan médiumnál, amelyik munkahely is. Nagyon fontos, hogy mindenki szabadidős tevékenységként csinálja, hobbiként, és emiatt is állandóan cserélődik a műsorkészítői gárda. Egy része a társaságnak nagyon régen ott van, de közben állandóan jönnek-mennek az emberek. Ha a műsorkészítőket nézzük, akkor húsztól hetvenig biztosan minden korosztály megtalálható.

-  **Az ügyvezetőnek, Papónak, azaz Csabai Gábornak most ünnepeltük a hetvenedik születésnapját...**

-  ...és még nem volt tízéves sem a rádió, amikor mindig arról beszéltünk, hogy jöjjenek újak, jöjjenek fiatalok. Ez most is állandó téma, és jönnek is, talán nem olyan ütemben, mint szeretnénk, de van egyféle folyamatos frissülés. Idetartozik, hogy miközben a Tilos a nagyon kevés médium egyike, amelyik gyakorlatilag a rendszerváltás óta változatlan formában működik, egy olyan korban indult, amikor még nem volt internet, nem voltak blogok, nem lehetett, mondjuk, kommentelni mások posztjait, és akkor mindent egyszerre helyettesített. Ilyen értelemben ma már sokkal kevésbé „forradalmi” a szerepe. Akkor a Tilos volt az egyetlen hely, ahol fiatalok különösebb rákészülés, ismeretség vagy médiadiploma nélkül meg tudtak szólalni a nyilvánosság előtt.

-  **Az ős-Tilosnak szabályos kalózrádiós előképei voltak. Azokat az állomásokat hívták így eredetileg, amelyek a nemzetközi vizekről, hajókról sugároztak műsort olyan országokba, ahol nem volt engedélyük. A Tilos esetében ez metafora, persze.**

-  A Tilos mítoszához tartozott, hogy a kalózkodást az legitimálta, hogy még jó egy évvel a rendszerváltás után sem lehetett szabadon rádiót, televíziót indítani az akkori frekvenciamoratórium miatt. A rádiót indító társaság azt gondolta, hogy egy alkotmányellenes helyzettel szemben betű szerint jogellenesen fellépni: nem jogellenes. Az azóta eltelt több mint harminc évben sokszor folyt arról vita, hogy ne váljon-e belőle kereskedelmi médium vagy munkahely, lemezkiadó vagy klub, ez mind szóba került, de voltak pillérei, amik soha nem változtak. Ilyen az önkéntesség, az, hogy mindenki ingyen csinálja a műsort...

-  **...sőt műsorkészítőként tagdíjat fizetünk.**

-  Így van, aztán a reklámmentesség...

-  **...ami állítólag nem lenne kötelező.**

-  Ez éppúgy saját vállalás, mint az önkéntesség. A Tilos-ethosz része. Nem jogi kötelmekről van szó, hanem a rádió választott értékeiről, amilyen a megközelíthetőség is: hogy ha valaki betelefonál, rögtön adásba kerül, vagy hogy bárki bejöhet egy műsorötlettel, és nagyon kevés kivétellel műsorhoz is jut.

-  **Hogyan lesz a műsorötletekből műsor?**

-  Nincs igazán kiforrott menete. Az utóbbi tizenöt évben már van szerkesztőség, amit nem úgy kell elképzelni, mint egy irodát, ahol emberek ülnek íróasztaloknál, számítógépek előtt, hanem hét ember, aki két évre megválasztva szintén önkéntesen végzi a munkáját. Ha egy műsorterv, -ötlet nem kimondottan rémes vagy törvénybe ütköző, akkor a szerkesztőség általában megpróbál helyet szorítani neki. De ahogy mondtam, elég nagy a fluktuáció, tehát vannak megszűnő műsorok is. Nem mindenki csinálja önkéntesként ugyanazzal a lendülettel tíz-tizenöt-húsz éven át ugyanazt a műsort. És igazából azt sem tudtuk soha definiálni, hogy milyen a jó tilosos műsor. Régen általában azt mondtuk: nem az a fontos, miről szól, hanem hogyan szól a választott témájáról. Tehát lehet, hogy nekünk például fontos a környezetvédelem, de egy unalmas környezetvédelmi műsornál jobb, ha a program az ipari alpinizmusról szól izgalmasan, mert valaki éppen az ipari alpinizmusról tud úgy beszélni, ahogyan sehol máshol nem hallható. És ez a „sehol máshol” szintén fontos része a Tilos etho­szának. Mindig azt gondoltuk, hogy a Tilosban csak olyan zenék szóljanak, amik nem szólalhatnának meg egyetlen más rádióban sem, és lehetőleg olyan hangon beszéljünk, hogy ha valaki odateker a régi típusú rádiónak a keresőgombjával, akkor, ha csak öt másodpercre is áll meg, azt kérdezze: „Jaj, de furcsa, milyen rádió ez? Nem így szoktak beszélni a rádiókban.”

-  **Ezt én úgy szoktam mondani a beszélgetőpartnereknek, hogy ne aggódjanak, antirádiós vagyok, nem tudok úgy viselkedni, mint egy rutinos riporter vagy dj, nem erőszakolok rájuk semmilyen profi modort.**

-  Azért fontos ez a „nem így szoktak”, a vállalt amatőrség, mert hozzájárul a megközelíthetőséghez. Ez bontja le az akadályt a hallgató és a készítő között, akik jogok és prominencia szempontjából teljesen egy szinten vannak. Nem egy kis emelvényről beszél a műsorkészítő a hallgatóhoz, mint a hagyományos médiában. Hozzátartozik az is, hogy nincsenek jingle-jeink [szignálként használt dallamok, előre felvett beköszönő szövegek], hiányzik az egész műanyag környezet, amivel a profi rádiók körül vannak véve, nincs az a kerítés, ami elválasztják a rádiót a hallgatóktól.

-  **Tizenöt éven át volt a kuratórium tagja, illetve elnöke, erre az időre esett két válság, a Barangó-ügy és a Kultiplex bezárása. Hogyan vészelte át ezeket a Tilos?**

-  Nem úgy mondanám, hogy az utóbbi válság volt még ebben a szakaszban. Egybeesett két dolog. Belevágtuk a fejszénket egy vállalkozásba, a volt Kinizsi mozi felújításába, ezt olyan közösségi térként képzeltük el, ahová a hallgatók bejárhatnak, meg koncertek, filmek vannak, de ez már folyamatban volt, amikor az akkori frekvenciapályázatot elbuktuk. Ez 2000-ben történt. Tehát lett egy új helyünk, viszont nem volt frekvenciánk. Ez viszonylag hosszú átmeneti korszak volt, két és fél, három évig voltunk akkor frekvencia nélkül, és ezalatt az akkori jogszabály értelmében saját frekvenciakutatás alapján ideiglenes, egy hónapos engedélyeket lehetett kérni. Ezt, ha jól emlékszem, háromszor eljátszottuk ebben a szünetben, és ezek között az epizódok között vezettük be a kábeles elérhetőséget  a UPC rendszerén elérhető lett a rádió , és akkor feküdtünk neki az online fejlesztésnek, persze abban az időben még nem volt olyan internetpenetráció, mint ma. Plusz az új helyen több rendezvénnyel, személyes kontakttal tartottuk fönn a láthatóságunkat, és oldottuk meg, hogy a műsorkészítők ne tűnjenek el, hiszen nagyon frusztráló volt úgy műsort készíteni, hogy az ember azt se tudta, hallgatja-e valaki. Voltak visszajelzések, de messze nem volt olyan intenzív az egész, mint a kilencvenes években, amikor állandóan égtek a telefonvonalak.

-  **De a Barangó-ügy idején, amikor a 2003-as karácsonyesti élő adásban az egyik résztvevő  saját bevallása szerint részegen  olyat mondott, hogy „kiirtaná az összes keresztényt”, kiderült, hogy biztosan van valaki, aki figyelmesen hallgatja. Politikai vihar lett belőle.**

-  Akkor én már nem voltam kuratóriumi elnök. Éppen ennek a válságnak a nyomán alakult két-három évre egy afféle vészkuratóriumi kör, nagyjából az alapítókból, avagy a nagyon régiekből, és akkor jöttem vissza én is. Akkor találtuk ki azt a rendszert, ami a szabadság megőrzése mellett biztosítékokat adott a botránymentes működésre. Akkor jött létre a szerkesztőség, amiről már beszéltem.

-  **Mennyiben nevezhető a Tilos ellenzéki rádiónak, mennyiben függetlennek, mi a kettő viszonya? Melyik jelző igaz?**

-   A Tilosnál ütésállóbb médiumot nehéz találni. Ez azt is jelenti, hogy nagyon olcsón tudjuk működtetni a rádiót, az önkéntesség azt is segíti, hogy ez a rádió bármit túl tudjon élni. Azért is fontos a túlélése, mert mindenki tudja, hogy ha megszűnne, akkor még egy ilyen nem lesz. Én évekig voltam a közösségi rádiók világszövetségének alelnöke, és ott is kivételnek számítottunk. Miközben rengeteg csodálatos sztorit hallgattunk a közösségi rádiózásról Afrikától Dél-Amerikáig, a Tilost, a működési modellünket mindig mint valami különlegességet, „egyszarvút” emlegették. Ezt azért hoztam szóba az ellenzékiség kérdésére válaszolva, mert 1991 óta a rádió túlélt hét vagy nyolc kormányt, attól függ, hogyan számoljuk. Mindegyik alatt volt valamilyen krízishelyzet, és mindig meg tudtunk maradni. Nemcsak technikailag, hanem a hallgatóságunkat megőrizve tudtuk átvészelni a válságokat. Ellenzékinek semmiképpen nem nevezném, és nem is a függetlenség a legjobb szó. A Tilos egy outsider rádió.



**Kőrös Judit pénzügyi szakember, 2005-től dolgozott a Tilos Rádió adminisztrációjában.**

-  **Annyi terjedt el a nyilvánosságban, hogy nem hosszabbították meg a Tilos frekvenciáját, de pontosan mi történt?**

-  A szabály az, hogy meg lehet pályázni a frekvenciát, ami hét évre szól. Szeptember 3-án jár le a hét év. Tizennégy hónappal előtte be lehet adni egy automatikus hosszabbítási kérelmet, ami újabb hét évre meghosszabbítaná pályázás nélkül. Tehát ha minden jól ment volna ebben a hét évben, akkor elvileg megadhatták volna. Amúgy ez csak egy lehetőség, tehát nem kötelezettség. Az előző ciklusban így volt, a hét év után megadták az akkor még ötéves hosszabbítást.

-  **Ez még az előző rádió- és televíziótörvény idejében történt.**

-  Igen. A mostani médiatörvényt 2010-ben fogadták el, és ekkor újragondolták a közösségi média fogalmát is, így most már sokkal több rádió kapja meg a közösségi besorolást, ami azt jelenti, hogy pályázhat a Médiatanácshoz különféle, például működési költséggel, műszaki fejlesztéssel, médiaeszköz-beszerzéssel kapcsolatos ügyekben. Mi egyébként erről a lehetőségről tíz éve önként lemondtunk, azóta nem pályázunk az államtól, illetve szerveitől, hatóságaitól elnyerhető támogatásokra. A Tilos Rádióval most pontosan az történt, hogy az elmúlt hét évben ismételten megsértettük a törvényt, ebből négy alkalommal csúnya szavak hangzottak el, amire ki is szabták a büntetést, de mivel kettőre egy éven belül került sor, ez „ismételt” törvénysértésnek számított...

-  **Itt kell megjegyezni, amit Papó is hangsúlyozott, hogy a Tilosnak, egyedi módon, szinte minden beszélgetése élő. Lehetetlen megoldani, hogy a több száz megszólaló mindig szalonképesen beszéljen. Én például, ha mondjuk egy dalcímet lehetetlen trágárság nélkül fordítani, a biztonság kedvéért saját szájúlag kifütyülöm.**

-  A másik, amit felróttak, az adatszolgáltatási közelezettség szabályainak be nem tartása...

-  **A betartandó szabályok részletességét nyugodtan lehet abszurdnak nevezni.**

-  Egy valódi közösségi rádiónak, ami önkéntességen alapul, erre egyszerűen nincs kapacitása, de a Tilos ma már megtesz minden tőle telhetőt. Mindenesetre azt is kifogásolták, hogy volt idő, amikor nem teljesítettük, vagy nem időben, és volt két év, amikor késve adtuk be a médiahatóságnak a beszámolót. Az egyik éppen olyan év volt, amikor eljöttem szülni, és ezekre máskor mindig én figyeltem. Akkor is úgy volt, hogy küldtek egy figyelmeztető levelet, mi pedig pótoltuk, de mindegy is, mert a két csúnya beszéd elég volt ahhoz, hogy azt mondhassák, nekik törvényi kötelezettségük nem megadni a hosszabbítást.

-  **Hány ember készíti most a rádió műsorait?**

-  Háromszáz körülire saccoljuk az önkéntes műsorkészítők számát, százötvenkilenc műsorunk van.

-  **Mondhatom azt, hogy a törvény betartásához olyan erőforrások kellenének, amik egy igazi közösségi rádiónak nem állnak rendelkezésére?**

-  Abszolút így van. A Civil Rádió ezért nem is indult a saját, „lejárt” frekvenciájára kiírt pályázaton, mert azt mondták, hogy ők ezt már nem bírják tovább. Így aztán a pár éve a Szabad Rádiók Magyarországi Szervezete égisze alatt működő hatvanöt igazi közösségi rádióból FM-frekvencián mára szinte csak a Tilos és talán még pár maradt. Mindenki más abbahagyta az elmúlt években.

-  **A 2010-es médiatörvény tehát elmosta a közösségi rádió fogalmát, például a)-tól p)-ig sorolja fel a közszolgálatinak minősülő tartalmakat, amelyeket műsoridejük legalább kétharmadában kell sugározni. De tudtommal ezután is rengetegen kérték a közösségi besorolást. Mi ebben a formában a vonzó a kereskedelmi rádiózáshoz képest, ha reklámot ugyanúgy lehet adni?**

-  Nem kell fizetni a frekvenciahasználati díjat.

-  **Vannak adatok arra, hogy hány hallgatót ér el a Tilos Rádió?**

-  Készült mindenféle hallgatottsági felmérés, de az FM-et nagyon nehéz mérni. Az a bevett gyakorlat, hogy a netes hallgatottság pillanatnyi értékéből indulunk ki, azt szorozzuk fel tízzel, így kapunk egy körülbelüli értéket. A neten általában öt-nyolcszázan figyelik, így jön ki a öt-nyolcezres becsült hallgatóság. Hozzáteszem, más módszerekkel pár éve már 25-30 ezret mértek. A Facebookon negyvenezernél többen követnek.

-  **Mik a követelmények? Azt tudom, hogy meg van szabva a szöveg-zene arány, a magyar zenék aránya, a hírszolgáltatás...**

-  A hírszolgáltatás a frekvenciapályázat része volt. Mi vállaltuk, bár nem lett volna kötelező, viszont olyan sok pontot ért  sokkal többet, mint a műsorkészítők években mért szakmai gyakorlata , hogy nem hagyhattuk ki. Hiába beszélünk egy több évtizedes rádióról, az nem számít, de az, hogy óránként legyen átlagosan néhány perc hír, az igen. Ráadásul az MTI híreihez ingyen hozzá lehet jutni, tehát adhattuk volna azokat is, de mi nem ezt az utat választottuk, hanem felállt egy teljes hírstáb, és a saját híreinket szolgáltatjuk, ami szintén iszonyú nagy munka.

-  **A pályázatban vállalt kötelezettségeket ugyanúgy teljesíteni kell, ugyanúgy számonkérhetik, mint a törvényben előírtakat?**

-  Úgy történik, hogy kiválasztanak egy hetet, azt valaki végighallgatja, és másodpercre lebontva elemzi, feldolgozza, illetve kiszámolja a különböző kvótáknak való megfelelést, így a szöveg-zene arányt is. A magyar zene arányának kérdésében azonban sikerült megértetnünk, hogy egy DJ-mix, azaz koncepciózus zenei válogatás összeállítója  ahogy egy fotóalbum szerkesztője is  társszerzője lesz a produktumnak, így az jogosan magyar tartalom. Enélkül a külföldi és a magyar zene arányunk nyilván kedvezőtlenebb lenne.

-  **A közgyűlés megszavazta, hogy a Tilos újra megpályázza a frekvenciáját. Nagyon őszintén: milyen érvek szólnak emellett, miért érdemes elindulni a meredek kaptatón?**

-  Személyes véleményem az, hogy egy rádió a frekvenciától rádió. Az FM 90.3: az a Tilos. Ott van a logónkban, a miénk már húsz éve. Ez egy közösségi frekvencia, és budapesti, lehet otthon hallgatni, vagy autóban, vagy akárhol. Ez nem egy szuperjó frekvencia, amiért, mondjuk, százötvenen sorba állnak, és értem, hogy ez már egy online világ, de akkor is nagyon sokan hallgatják a 90.3-as frekvencián, és amit a Tilos csinál, annak szólnia kell az éterben.
