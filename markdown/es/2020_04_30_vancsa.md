---
authors:
- Váncsa István
categories:
- ÉS 
title: "A spájzban is"
date: "2020-02-03"
---

> https://www.es.hu/cikk/2020-04-30/vancsa-istvan/a-spajzban-is.html
> PUBLICISZTIKA - ELSŐ OLDAL - LXIV. évfolyam, 18. szám, 2020. április 30.

Danai Ussama negyvenkét éves thai képzőművész csodálkozva tapasz­talta, hogy a bangkoki reptérre érkezvén útitársaival együtt úgy hatol be az országba, mint kés a vajba, semmifajta szűrés, lázmérés, mife­ne, noha az ő járatuk Spanyolországból érkezett, az pedig mostanság nem egy tündérliget. Benyomásait azon melegében közhírré tette a Face­bookon, pár nap múlva rémhírterjesztés miatt lecsukták, azóta egy bangkoki tömlöcben terjeszti Barcelonából importált vírusait, már ha csakugyan vannak a szervezetében ilyenek. Ez a kérdés a thai hatósá­gok kíváncsiságát azóta se csigázta föl. Öt év simán kinéz neki. A szom­szédos Kambodzsában huszonnégyen ülnek azért, mert ismerőse­i­k­kel a járványt illető híreket megtárgyalták. Akad köztük ti­zennégy éves lány is, aki az iskolában előálló megbetegedések miatt frászt ka­pott, és ezt a közösségi médiában megosztotta. Nem kellett volna, ta­lán már sejti is, mennyire nem.

Föntieket a Christian Science Monitor írja, a cikk arról szól, hogy a járvány okozta vészhelyzetet némely politikus a sajtó és általában az emberek elhallgattatására használja föl. Első konkrét példája a kambo­dzsai miniszterelnök, a második a magyar. Ránk nézve ez a sorrend, nyilván mondanunk se kell, roppant sértő, annak ellenére is, hogy Hun Szen kambodzsai kormányfő szintén nem plüssmaci, hanem minden idők egyik legbrutálisabb diktátora, de épp ez az, aminek folytán kor­mányzó urunkkal egy napon említeni se volna szabad. Hun Szennek a hatalom megragadásához a vietnámi hadseregre volt szüksége, meg­őrzéséhez véres terrorra, a produkciót pedig valahol az Isten háta mö­gött, a hátsó-indiai dzsungelben tartják műsoron.

Kor­mányzó urunk ezzel szemben a saját dolgos kezeivel építette föl a maga szemét­dombját, méghozzá Európa kellős közepén, és olyan ak­kurátusan, hogy a pokol kapui sem vesznek rajta erőt, legalábbis a je­len ál­lapotok szerint. Diktátori alapfunkcióit evvel együtt ellátja, példá­ul rémhírter­jesztés ügyében már a múlt héten het­ven nyomozás folyt, azóta nyil­ván továbbiakat is indítottak, a gyanúsí­tottak pedig éppoly kártékony elemek, mint a fönt említett kambodzsai haja­don. Az ilyenek leleplezé­sében a lakosságnak is fontos szerepe van. Egyre több beje­lentést kap a Nemzeti Média- és Hírközlési Ható­ság a koronavírus-jár­vány idején, s ezek részben rémhírekről szólnak, tudtuk meg a királyi híradóból, vagyis népünk feljelentési hajlandósága töret­len, rendőrsé­günk pedig ennek a dicséretes buzgalomnak igen nagy hasznát veszi. Evvel együtt nálunk nincs az, ami Szerbiában, ahol új­ságírót tartóztat­tak le, mert egy gyógyintézeten belüli kaotikus állapotokról tudó­sított, vagy ami Irakban, ahol húszezer dolláros bírsá­got sóztak a Reu­ters nyakába, működési engedélyét pedig három hó­napra felfüggesz­tették, mert hírül adta, hogy a fertőzések és a halálesetek száma messze több annál, mint amennyit a kormány bevall.

Kormányzó urunk számlálhatatlan erényeinek egyike, hogy nem szokott megorrolni azért, mert az általa vezetett intézményrendszert hazugsággal vádolják, hiszen ez olyan volna, mintha a kecskét bírálnák azért, mert mekeg, utána pedig a kecske gazdája ven­né zokon, hogy az ő Heiðrúnját bárki is mekegéssel gyanúsítja. Kor­mányzatunk termé­szetesen azért van, hogy ész nélkül hablatyolva hetet-havat össze­hordj­on, ­viszont ez nem hazudozás, hanem olyan, mint amikor a békák kuruttyolnak. Nyá­ri estéken jó hangulatot csinál. Kormányzó urunk fennkölt személyét ebben a kontextusban említeni se merjük, hiszen róla tudja az egész világ, hogy sohase hazudott. Azért nem, mert az nem lett volna erkölcsös, márpedig az ő egyik fontos fel­adata a ma­gyar­ság amúgy is egekbe szökően magas morális színvona­lát szünte­lenül to­vább emelni. Részint és főképpen személyes példaadás révén, ré­szint pedig szóbeli tanításokkal, amilyeneket leg­utóbb a Mária Rádió­ban adott. Nem elég, hogy jól élünk, mondta ő, a járvány most arra fi­gyelmeztet minket, hogy szépen kell élnünk. To­vábbá nyilván ne­mesen és választékosan is, bár ezt most nem tette hozzá, viszont a szép élet követelményére legalább háromszor vissza­tért. A „szép” szó itt érte­lemszerűen az Arisztotelésztől ismert erkölcsi szépre, az erény legfőbb céljára utal, kormányzó urunk ugyanis nem valami kerge erkölcsprédi­k­átor, hanem korszakos jelentőségű morálfi­lozófus. To­vábbá politikai csúcsceleb, nevét az egész világsajtó vissz­hangozza, is­mertebb, mint az őt megelőző összes magyar politikus együttesen. Munkát ad az EU különféle szerveinek, melyek őt folyama­tosan ekéz­hetik, és emiatt fölöttébb hálásak, hiszen ha ez a lehetősé­gük nem vol­na, akkor talán ők maguk se tudnák, miért is léteznek egyáltalán.

És, hogy el ne felejtsük, kormányzó urunk a végletekig puritán ember, saját bevallása szerint szalonnán, kolbászon és vörösboron él, vendégeit a spájzban fogadja, ki-ki előveszi a bicskáját, farigcsálnak valamennyit a sonkából, elmajszolják, hozzá házilag főzött kisüstit fo­gyasztanak, ahogy ez nálunk, egyszerű magyar embereknél, mindig is szokásban volt, főleg az ilyen járványos időkben, amilyen a mostani. Kormányzó urunk természetesen ilyenkor is, még ott a spájzban is har­col a vírus ellen, csapásokat mér rá, erejét gyöngíti, a küzdelem ki­menete pedig nem lehet kérdéses. Rá is pillantottunk a valós idejű sta­tisztikákat közlő Worldometer koronavírus-oldalára, ahol persze igen sokféle adat található, mi ezek között a magunk esze szerint próbál­tunk rendet vágni. Munkahipotézisünk szerint a cél a fertőzött szemé­lyek meggyógyítása már csak azért is, mert alattvalók nélkül a hatalom féleszű óriás, vagyis minél több túlélő jut egy áldozatra, a kép annál szívderítőbb. Lapzártánk napján reggel nyolc körül ez a szám Albániá­ban 14,6, Moldo­vában 9,3, Észak-Macedóniában 8,2, Szerbiában 7,6, Romániában 4,9, Ukrajnában 4, Bulgáriában 3,7.

Magyarországon 1,8.

Ez utóbbi eredmény az albán, a moldovai vagy az észak-macedó­niai adathoz képest szerénynek látszik, sőt még a bolgárhoz viszonyít­va is, Magyar­ország azonban erős és büszke ország, nem méricskéli önmagát má­sokhoz. Ha realisták vagyunk, az 1,8 túlélő óriási teljesít­mény abban az államban, amelyben az egészségügy mint kormányzati preferencia az utóbbi tíz évben messze a postagalamb-tenyésztők hely­zetének javítá­sa után következett, ha következett egyáltalán, de törté­nelmünk ko­rábbi szakaszaiban se járt sokkal előbb.

Az 1,8 túlélő a mi diadalunk, legyünk rá büszkék.

És ha ez nem volna elég, itt egy másik szívvidító hír is: nagyon ritka albínó csicsörkét fényképeztek Szilvásváradon. Brehm szerint a csicsörke roppant kedves madár, behízelgő módon viselkedik, és úgy tesz, hogy szriszri-szriszri.
