---
authors:
- Váncsa István
categories:
- ÉS
title: "Mellékhatások"
date: "2021-03-05"
---

> https://www.es.hu/cikk/2021-03-05/vancsa-istvan/mellekhatasok.html

A világ első alagútja Mezopotámiában épült időszámításunk előtt 2180 és 2160 között, legalábbis a Britannica szerint, avval a céllal, hogy a királyi palotát az Eufrátesz túlpartján levő templommal összekösse. Hossza kilencszáz méter körüli volt, a folyó medre alatt vezetett át, megépítésének nehézségei pedig az emberi képzelőerő határain messze túlmutatnak. Gyakorlati hasznáról vagy értelméről nemigen beszélhetünk, hiszen a problémát hídépítéssel jóval egyszerűbben lehetett volna megoldani, arról nem is szólva, hogy a kompot már az ősember feltalálta. Más kérdés, hogy a született uralkodó tudatában ilyesfajta megfontolások fel se ködlenek.

Ő azért építtet alagutat a nappalija és a temploma közé, mert megteheti, és csak akkor, ha a beruházás kellőképp sokba kerül.

Kormányzó urunk számára az igazi szentély a stadion, joggal várhatja el tehát, hogy ne a profanum vulgus sűrűjén kelljen magát átverekednie akkor, amikor az ő saját katedrálisába igyekszik, hanem nyíljon meg számára egy csakugyan királyi út. A helikopter-leszállóhely, lévén olcsó és pórias megoldás, szóba se jöhet, a kozmodróm talán igen, de az a következő ciklusok valamelyikében esedékes.

Most a Puskás Arénába vezető exkluzív alagút van soron, melyen át nemzetünk legjobbjai a díszpáholyba bejuthatnak, ezt pedig onnan tudjuk, hogy Stummer János, a Nemzetbiztonsági Bizottság elnöke kifecsegte. A tervezet ugyanis titkos volt, sőt valószínűleg az építkezést is suttyomban tervezték megoldani. Hogy mért, az elsőre talán nem egészen nyilvánvaló. Állítólag rongyos kétmilliárdból kijön az egész, kormányzó urunk ennek az összegnek a tízszeresét-százszorosát is szemrebbenés nélkül szórja el sokkal vaskosabb őrültségekre, miközben az alattvalóknak a szemük se rebben. Akkor most mire a titkolózás, kérdezhetnők látszatra talán jogosan, valójában viszont igen bután, mint ez a továbbiakból remélhetőleg kiderül.

Két oka lehet neki, mármint a susmusnak. Az első az, hogy kormányzó urunk az ő népének minden lehetséges módon örömet akar szerezni, egyebek között avval is, hogy tulajdon fenséges személye a stadion királyi páholyában váratlanul fölragyog, noha odaérkezését senki emberfia nem detektálhatta. A másik ok, amely egyébként nem zárja ki az elsőt, hanem békében megfér vele, lélektani természetű. Kormányzó urunk a brezsnyevi éra legdicsőségesebb éveiben cseperedett, amikor egyértelműen a csodálatra méltó Leonyid Iljics volt a világ ura, legalábbis számunkra, akik a béketáboron belül élvén vigyázó szemünket a nagy Szovjetunió fővárosára vetettük. Felcsút reménysége Brezsnyev elvtársról hallott a rádióban, őt látta a tévében, maga is olyanná akart válni, amilyen ő, és ezt a lehetőségek határain belül sikerült is megvalósítania. Arckifejezése és mozdulatai őt idézik, tiszteletet parancsoló megjelenése és mélyen szántó gondolatai úgyszintén, államférfiúi gyakorlata is a nagy előd példájából merít.

Szovjet barátaink világképe nem volt túlbonyolítva. Amit a TASZSZ hírül adott, nyilvános, amit nem, az titkos. Könnyű volt eligazodni. Kormányzó urunk lehetőségei e tekintetben ma még kissé behatároltabbak, viszont az irány biztató.

Tömeges bevándorlás okozta válsághelyzet van, ezt onnan tudni, hogy apostoli kormányzatunk a tömeges bevándorlás okozta válsághelyzetet szeptemberig meghosszabbította. Két fogalmat kell itten tisztáznunk, az első a válsághelyzet. Ennek a lényege abban áll, hogy kormányunk ilyenkor mindenfajta demokratikus kontroll híján működik, vagyis azt csinál, amit akar. Mondhatnánk, persze, hogy ebben az értelemben minálunk 2010 óta egyfolytában válsághelyzet van, ez azonban tévedés. Válsághelyzet akkor áll elő, amikor azt a kormányzat kihirdeti, és addig áll fenn, amíg vissza nem vonja. Természetesen a továbbiakban is mindenfajta demokratikus kontroll híján fog működni, vagyis azt csinál, amit akar, de immár nem a válsághelyzetre való hivatkozással, hanem csak úgy.

A másik tisztázandó fogalom a tömeges bevándorlás, aminek végképp semmiféle értelmezhető jelentése nincs. A magunkfajta tudatlan járókelő azt hihetné, tömeges bevándorlás akkor áll elő, amikor Mária országát mindenféle idegenek özönlik el, letelepszenek, megkívánják a magyar ember házát, feleségét, szolgáját, szolgálóleányát, ökrét, szamarát és mindent, ami a magyar emberé. Tavaly viszont csupán százhárom menekült kért nálunk bebocsáttatást, közülük mindösszesen négyen maradtak itt. Ez lett volna a tömeges bevándorlás, már ha ebben a kifejezésben az értelemnek valamifajta nyomát keresnénk, de mi semmi ilyesmit nem keresünk. Azért nem, mert világosan látjuk, hogy apostoli kormányzatunk verbális megnyilatkozásai nem deskriptívek, nem az a céljuk, hogy az eleve létező valóságot leírják, hanem kreatívak, tehát új valóságot teremtenek, tartanak fenn, majd hullatnak vissza a semmibe pusztán azáltal, hogy nem szólnak róla tovább. Eklatáns példa lesz erre a dicstelen jövő, amely az Európai Néppártra köszönt abban az esetben, ha kormányzó urunk elfordítja róla az orcáját, és erre bizony van esély. Ha a Fideszt nem látják szívesen, mi nem ragaszkodunk ahhoz, hogy a képviselőcsoport tagjai maradjunk, írta a Manfred Weberhez intézett, indokoltan szigorú hangvételű levelében, amely, mondanunk se kell, szívből jövő helyeslésünkkel találkozik. Ilyen a magyar ember, rátarti, büszke, karakán. Amelyik kocsmából kihajítják, abban ő egy percig se marad tovább, hanem dölyfösen elvonul, aztán magukra vessenek. A Néppárt most két dolgot tehet, vagy térdre omlik kormányzó urunk előtt, lábát átöleli és bűnbánóan zokog, vagy pedig megátalkodottan ragaszkodik a téveszméihez, mely esetben sorsa a magyar emberek megvetése, majd pedig a semmibe hullás leend.

Lengyel barátainkat illetően a helyzet valamelyest bonyolultabb. Ők múlt szerda óta ismeretes mód csak azokat eresztik át a határon, akik az EU által akceptált imperialista vakcinákról szóló oltási igazolást lobogtatnak, míg ellenben a kínai vagy orosz vakcinával telepumpált magyar embert kicsapják a mezőre legelni. Ha ez csakugyan így megy tovább, a dwa bratanki hamarosan jeden bratanekre apad, más kérdés, hogy ettől eltérő folytatásra is esély mutatkozik.

Lehet, hogy az út, amelyet apostoli kormányzatunk választott, üdvös következményeket hozand.

Nagy vezérünk tudvalevőleg feleannyit rendelt a Modernából, mint amennyi Magyarországnak járt volna, éspedig azért rendelt kevesebbet, mert szerinte az drága. Ellentétben például a kínai vakcinával, amely adagonként tízezer forintba került, vagyis csakugyan rohadtul drága, viszont kínai, ergo minden pénzt megér. Meglepő, de nincs kizárva, hogy igaza van. A 444.hu hívta fel a figyelmet arra a körülményre, hogy a kínai és az orosz vakcináknak igen figyelemreméltó mellékhatásuk mutatkozik. Azokban a latin-amerikai országokban, ahol először vetették be őket, egész sor politikus rapid bukását idézték elő. Peruban több miniszter és egy halom további főmufti kényszerült lemondani, Argentínában az egészségügyi miniszter, Chilében pedig most bontogatja szirmait a botrány, további érdekes fejlemények várhatók.

Merkely Béla szerint nálunk minden második érintett elutasítja a vakcinát, vélhetőleg a kínait vagy az oroszt. Nem kellene. Vigyázó szemetek Dél-Amerikára vessétek, arrafelé használt. Bizakodjunk.
