---
authors:
- Széky János
categories:
- ÉS
title: "Fedő, ideológia"
date: "2021-03-20"
---

> https://www.es.hu/cikk/2021-03-19/szeky-janos/fedo-ideologia.html

Magyarország miniszterelnöke most „új európai demokratikus jobboldal” felépítésén fáradozik. Többszörösen nem áll jól neki.

Elemezzük tételenként. Az „új” természetesen arra utal, hogy miután pártjának delegációját kirakták az EP néppárti frakciójából  ó, bocsánat, miután Orbán miniszterelnöki levélpapíron kénytelen volt dacosan bejelenteni, hogy pártjának delegációja kilép a strasbourgi képviselőcsoportból , szóval amikor hazánk első embere szakított az Európai Néppárttal, valami újat kellett kitalálnia, hogy fölerősítse az unió népességének 2,2, gazdaságának 1,7 százalékát adó kicsiny Magyarország uralmi elitjének lobbihangerejét.

Ez az „új” szükségszerű földrajzi okokból európai lenne  itt egy pillanatra feledkezzünk meg a keleti nyitásról, a Türk Tanácsban való részvételről és a mostani vezetőség Európai Unión kívüli szimpátiáinak más jeleiről. Könnyen megy a jobboldaliság is, avagy amit annak neveznek. A kormány propagandairodájának összefoglalója szerint ez a hívószó olyan „európai polgárokat” tömörítene, akik a) nem akarnak migránsokat, b) nem akarnak multikulturalizmust, c) nem estek LMBTQ-őrületbe, d) védik Európa keresztény hagyományait, e) „tisztelik a nemzetek szuverenitását, és a nemzetüket nem a múltjuk, hanem a jövőjük részének tekintik”.  A „polgárok” kifejezés talán atavizmus a Wermer-korszakból, amikor minden fideszes minden második szava a „polgár” volt, de megfogalmazói valójában európai politikusokra és lehetőleg kormánytényezőkre gondolnak: amilyen a Kaczyński-csapat és az olasz Matteo Salvini. Itt már gondok lehetnek, mert a kiszemelt szövetségesek vélhetően vagy fontosabbnak tartják belpolitikai érdekeiket az ideológiai szilajságnál  mint az EU-t tavaly „kígyók és sakálok odújának” nevező, de most a Draghi-féle egységkormányba belépő Salvini , vagy komolyan gondolják azt az ideológiát, amit Orbán csak használ  mint az elszántan oroszellenes Kaczyński.

Az eddig felmutatott mérsékelt szellemi kapacitáshoz képest tiszteletre méltó az az igyekezet, amivel a propagandisták valamilyen nemzetközileg is vonzó ideológiai kívánságlistát próbálnak összekalapálni. Jellemző azért, hogy a lista mennyire negatív: főként arról szól, hogy összeállítói mit nem akarnak és kiket utálnak. „Európa keresztény hagyományai” címén viszont  a felvilágosodást és a vallási toleranciát elfogadó Európai Néppárttal szemben  egy liberalizmus előtti állapotra gondolnak. A „nemzetek szuverenitása” pedig azt jelenti: a nemzetek vezető rétegeit finanszírozzák zokszó nélkül Brüsszelből az uniós adófizetők pénzén úgy, hogy e politikai-gazdasági csoportosulások nyugodtan felrúghassák az unió liberális demokrata alapelveit. (Más kérdés, hogy ez ügyben Brüsszel hajlamos behódolni az ellene fordulóknak, ha kellően erőszakosak.)

Itt érünk el a következő problémához: amit a magyar kormánypropaganda új demokratikus jobboldalnak nevez, az se nem új, se nem demokratikus, hanem lényegében az 1930-as, korai 40-es évek katolikus színezetű fasiszta és fasisztoid kísérleteinek (Salazar, Dollfuss és Schuschnigg, Franco, a vichyi rezsim) fölmelegítése  volna, ha a gazdasági-politikai rendszer nem lenne gyökeresen más, 2021-es, posztkommunista és közép-európai; és nem alkalmazna bőséggel demokratikus (például választások), sőt liberális díszleteket (például „cenzúraellenesség”, ha éppen nem ők korlátozzák a szólásszabadságot, hanem a közösségi média az ő szélsőséges megszólalásaikat). Fedőideológiának ez is megteszi, de nem biztos, hogy elegendő a vonzereje egy minden disznóságot fedező kontinentális politikai tömörülés megteremtéséhez.

Nem szeretek jósolni, és a bugylibicska is elsülhet, de első ránézésre nem túl reményteljes vállalkozás az Európai Néppárthoz mérhető súlyú összeurópai pártszövetséget létrehozni olyan eszmerendszer alapján, amiben az ötletgazdák maguk sem hisznek. És ami a fogadóközönség alkata meg a hatalomgyakorlók ereje és rutinja miatt remekül beválik a hazai politikában, de kétséges, hogy beválik-e ott, ahol mások a feltételek.

Amiben őszintén hisznek, az a hatalmi monopóliumból eredő üzleti eredményesség és belpolitikai hatékonyság mindennemű ellenséggel szemben.

Könnyű volna például azt mondani, hogy a jó kormányzás fokmérője a pandémia kezelésének sikere: annál jobb a kormány, minél kevesebben kapják el a kórt, és minél kevesebb a haláleset. Továbbá, hogy a jó kormányzás egyenesen arányos a demokrácia szintjével. De nincs így. Az Európai Betegségmegelőzési és Járványvédelmi Központ adatai szerint a halálozásokat tekintve az utóbbi két hétben Csehországban, Szlovákiában és Magyarországon a legrosszabb a helyzet (ilyen sorrendben). Három másféle politikai rendszer, három különböző járványkezelési stratégia. Mindhárom országban felvetődött az orosz SzputnyikV vakcina behozatala, Csehországban a kínai Sinopharmé is, de a három közül eddig csak Magyarországon alkalmaztak tömegesen az Európai Gyógyszerügynökség által jóvá nem hagyott kínai (és orosz) oltóanyagot.

Orbánnak természetesen érdeke a járvány legyőzése és a gazdaság mielőbbi „újraindítása” (amit a szokásos plakátkampánnyal hirdettek meg pár héttel a minden eddiginél szigorúbb lezárás előtt). De nem ez az egyedüli cél, és nem is biztos, hogy a legfontosabb. Legalább ilyen fontos a politikai nyereség (a teljhatalmat veszélyeztető hazai szereplő legyőzése) és a gazdasági gyarapodás.  Ami az utóbbit illeti, a miniszterelnöknek igaza van: „Amikor emberek élete forog kockán, morálisan vállalhatatlan mélypont politikát csinálni a vakcinából.” Morálisan biztosan, de ki beszél a magyar kormányzat esetében morálról? Politikailag tökéletesen észszerű nem mélypont az az ígéret, hogy a fölös vakcinamennyiséget majd beadjuk a határon túli magyaroknak. Amiből a szomszédos országok kormányai nem feltétlenül kérnek, de a határon túli magyarok sem: erdélyi barátom szerint az innen hagyományosan lesajnált Romániában meglepő szervezettséggel zajlik az oltás (ő jelentkezett is online a legközelebbi oltópontra, amint felszabadultak helyek), és köszöni, nem kér a kínaiból vagy az oroszból, ahogy Cîțu miniszterelnök sem (milyen érdekes, hogy Romániában nem élet-halál kérdése, éppen ki a miniszterelnök). A megbetegedések és a halálozások száma az utóbbi két hétben körülbelül kétötöde a magyarországinak. Igaz, ők nem rendeltek ötmillió adag vakcinát csillagászati áron egy ismeretlen tulajdonosi hátterű offshore cég jövedelmező közvetítésével.

Tanulhatnának tőlünk, csak kérdés, mire jutnának vele.
