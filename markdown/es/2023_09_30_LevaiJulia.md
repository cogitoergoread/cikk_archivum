---
authors:
- Lévai Júlia
categories:
- ÉS
title: "Apellálni az önérzetre"
date: "2023-09-29"
---

> VISSZHANG - LXVII. évfolyam, 39. szám, 2023. szeptember 29.
> https://www.es.hu/cikk/2023-09-29/levai-julia/apellalni-az-onerzetre.html

Nemrég arról írtam: miként használja ki a kormányfő a világban adódó eseményeket (akkor éppen XVI. Benedek temetését) a saját fényezésére és politikai céljai fölerősítésére (Mindent kihasználni, ÉS, 2023/3., jan. 20.). A ma zajló történések viszont azt világítják meg, hogy ugyanezen kormányfő miképp használ fel személyeket-csoportokat is, ugyanerre.

Szeptember közepén két feltűnő hír került egymás mellé, és mindjárt össze is kapcsolódott. Az egyik: az elmúlt időszakban 14 milliárdtól fosztotta meg a kormány a Magyarországi Evangéliumi Testvérközösség (MET) Iványi Gábor vezette intézményeit. Ezekben évtizedek óta végeznek az állam helyett szociális munkát: szállást, óvodát, iskolákat, kórházakat, étkezési lehetőséget biztosítanak a rászorulóknak, munkát adnak a segítőiknek, tanáraiknak (ez nagyjából háromszáz ember). Ha az állam jogszerűen járt volna el, a MET évi kétmilliárdot kapna a neki járó, kötelező állami támogatásokból és a lakossági adó-ajánlásokból. Mivel azonban ezektől elestek, csak úgy tudnak fennmaradni, ha a lakosság szolidáris része pénzzel és egyéb adományokkal hozzájárul a fenntartásukhoz. Értelemszerűen szintén az állam helyett cselekedve.

A másik hír: a 24.hu a civil szervezetek bíróságon leadott, éves beszámolói alapján összegezte, mekkora összegeket kaptak kívülről a civilnek nevezett, fideszes propagandaszervezetek (CÖF, Megafon, Aktuális Média, egyéb propagandaanyagok kiadói). Mint kiderült: 8 milliárd 273 millió forintot juttattak nekik, jellemzően olyan adományozók, akiknek a nevét titokban tartják. Egyedül a CÖF-ről tudni, hogy a bevételei három forrásból származtak: rejtett, főleg magánszemélyektől érkező adományokból, plusz állami cégektől (pl. MVM, Szerencsejáték Zrt.), ill. a Fidesz Polgári Magyarországért Alapítványától (Nagy Gergely Miklós: Titokzatos milliárdok fűtik a NER-propaganda nehéztüzérségét, 24.hu, 2023. szept. 20.).

A két hír pedig attól kapcsolódhatott össze, hogy fontos szereplői azok a pénzemberek, akik a kormányfőt szolgáló társaságokat jellemzően sok pénzzel, az általa ellenségekként megjelölteket (mint pl. Iványi szervezeteit) viszont semennyivel sem támogatják. Ha mégis ezt tennék, arról biztosan tudnánk. Ám mivel ennek semmi jele, okkal feltételezhetjük, hogy ők az Orbán által mesterségesen létrehozott, mintegy kinevezett „új nemzeti tőkésosztály” tagjai, a rendszer kedvezményezettjei. Így értelemszerűen a közpénzből meghirdetett és előre eldöntött közbeszerzések haszonélvezői is. Az egészből pedig egy roppant egyszerű képlet áll elő, a következő felépítéssel: középponti pozícióját kihasználva a kormányfő irdatlan mennyiségű közpénzt von el a társadalomtól, hogy ezzel gyors tempóban milliárdosokká tegye a hozzá csapódó vállalkozókat, akik ettől annyira meggazdagodnak, hogy bőven tudnak nem termelő szervezeteket is finanszírozni. Ezekből a maguk területén közvetlen hasznuk nincsen, közvetett viszont annál nagyobb. A szervezetek a vállalkozók pénzéből a legváltozatosabb propagandahazugságokkal töltik meg a teret: pl. hogy Iványi az, aki hazudik, ő az élősködő, ahogyan a nemzet tiszta lelkű Megváltójaként ábrázolt Orbán ellenfelei meg egytől egyig a Sátán küldöttei. Szexuális perverziókkal teli, kábítószeres élvezkedők, ártatlan kisdedek tudatos megrontói, potenciális gyilkosok, a háború pártolói. Választások idején a propagandisták ezekre a nagy térben szétszórt hazugságokra alapozva szerveznek kampányokat az ellenzék lejáratására. Mindebből messzire kiviláglik, hogy ebben a játszmában a pénzesek is csupán játékszerek, a miniszterelnök hatalmi manipulációinak tárgyai. Maguk is áldozatok. Igazi szerepük, hogy a számukra juttatott (köz)pénzekből eltartsák a rendszer propagandistáit, akik majd az ellenfeleket megcélzó uszításaikkal mindnyájuk pozícióját időtlen időkig biztosítják. Így a nekik szánt pénzek forrásai is megmaradnak. Kétségtelen, hogy ezzel a valóság tényeitől sikeresen elzárt, a társadalmi témákban amúgy is járatlan tömegek jó részét képesek egy speciális tudati fogságban tartani, de ettől még az ehhez felhasznált vállalkozók ugyanúgy a szuverenitásuktól megfosztott alattvalókká válnak, mint mindenki más. Persze ettől még a pénzüknél maradtak, és ha az alattvalói mivoltuk nem zavaró a számukra, akkor ez náluk semmiképp sem jelent veszteséget. A veszteség a társadalomban keletkezik. Ott tátong majd változatlanul egy hatalmas űr, azon a helyen, ahol az önérzetüket a saját teljesítményükre alapozó, nemcsak stabil anyagi helyzetű, hanem a társadalmi kohéziót is elősegítő embereket kéne látnunk. Akik nem mellesleg igazságérzettel is rendelkeznek, ezért fölháborodnak, amikor a kormány tudatos fosztogatási tevékenységét látják. A fenti történetben szereplő vállalkozóktól-tőkésektől azonban, akik még a nevüket sem vállalják, ilyesmit nem várhatunk. Ezért másutt kell keresnünk azokat, akik mégis képesek az ilyenkor nélkülözhetetlen felháborodásra, és másokkal is meg tudják értetni, mitől indokolt ez a hozzáállás, és miért kéne nekik is gyakorolniuk. Ez ügyben a nem kis részben e célból fenntartott ellenzéki pártok illetékesek. Nekik lenne eminens feladatuk felvilágosítani a népet a fenti képlet mibenlétéről és tűrhetetlenségéről, valamint arról, hogy ennek maguk az állampolgárok az igazi áldozatai. Már csak amiatt is, amire 21-én a VIII. kerületi polgármester, Pikó András hívta fel a figyelmet a Klubrádióban (Reggeli gyors): ha nem mentik meg Iványi szervezeteit a civilek, és ne adj’ isten, utcára kerülnek a Dankó utcában addig ellátott vagy ott dolgozó emberek, az azt jelenti, hogy a kerületnek, s ezen keresztül az egész városnak igen súlyos krízist kell majd kezelnie. Miközben erre sem a már most telített hajléktalanszállók, sem a pénzüktől megfosztott önkormányzatok nem alkalmasak. Így ha az a rengeteg ember, aki akár szociális munkásként, tanárként, lelkészként, akár ellátottként volt biztonságban a MET-nél, mind az utcára kerül, az nemcsak az ő bajuk lesz, hanem mindenkié a környezetükben. A közömbös lakosoktól a nyitottabb állampolgárokig egyformán viselniük kell annak terhét, hogy körülöttük-mellettük tömegesen élnek kiszolgáltatott, méltánytalan helyzetben lévők. Ez pedig akkor is teher, ha valaki csak a szemlélője. A látványnak mindenképp az az üzenete, hogy mifelénk megszokott dolog végletesen lecsúszni, utcára kerülni, és hogy ez bárkit utolérhet. Miközben emögött az áll, hogy akinek a társadalom ügyeit menedzselnie kéne, az nem azt nézi, melyik folyamatnak mik lehetnek a várható következményei, hanem azt számolja: mennyi pénzt kell még elvonnia a társadalomtól a pénzemberei és propagandistái lefizetésére. Mindezért akár egy egész városrészt is képes rossz helyzetbe hozni, az sem nagy ár neki. Ez az ember a híresztelésekkel ellentétben nem egy igazi politikus, hanem egy igazi manipulátor, akinek semmi se drága.

 Biztos, hogy megéri nektek egy ilyen vezetőre és pártjára szavazni?  kéne ezután föltenniük az ellenzéki pártoknak az adekvát kérdést, megtalálva hozzá a lehető legnagyobb nyilvánosságot. Az orbáni minden eseményt ki-, és minden embert csak felhasználni ethoszával szemben nekik olyasmit kéne felkínálniuk, amit nem kívülről szokás manipulálni, hanem amit az emberek maguk használhatnak fel, önmaguk védelmére. A belső szuverenitást, az önérzetességet kéne megszólítaniuk a polgárokban. Ami pedig, mint az ember veleszületetett képessége, mindenkiben ott van, abban is, aki hajlamos időnként elnyomni vagy megfeledkezni róla. Illene erre apellálniuk végre az embereknél, akik később csak hálásak lesznek majd érte. Hiszen akárhogy is, de szuverénnek lenni mindenképp jobb, mint áldozatnak, pláne egy olyan országban, ahol a hatalom bármikor képes a saját híveit is úgy átverni, hogy az ellenségeit se jobban.
