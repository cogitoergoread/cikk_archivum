---
authors:
- Váncsa István
categories:
- ÉS
title: "Mennek előre az egészségügyben is"
date: "2024-09-13"
---

>https://www.es.hu/cikk/2024-09-13/vancsa-istvan/mennek-elore-az-egeszsegugyben-is.html
>PUBLICISZTIKA - LXVIII. évfolyam, 36. szám, 2024. szeptember 13.


Valahol megint utat tévesztettünk, mondta Matolcsy a 62. Közgazdász-vándorgyűlésen, szerinte teljes gazdaságpolitikai fordulatra van szükség. A 2010–2019-es évtizedet megnyertük, viszont 2021 és ’24 között az úttévesztés következtében minden veszélybe került. Megjegyzendő, hogy ez mostanra a végsőkig mafla, mezei állampolgárnak is kezd szemet szúrni valamiképp, annak ellenére is, hogy ő jegybankelnöki próféciákat olvasni nem igazán szokott, de másféléket se nagyon. „Ne aggodalmaskodjatok a holnap felől mert a holnap majd aggodalmaskodik a maga dolgai felől. Elég minden napnak a maga baja”, Máté 6:34, az okos ember ehhez tartja magát, hogy hosszú életű legyen ezen a földön, és amilyen pechje van, nem kizárt, hogy ez sikerülni is fog neki.

 Viszont legalább annyit lássunk be, hogy az alattvaló most se a holnap felől aggodalmaskodik, hanem a jelen miatt. Konkrétan azért, mert látnia kell, hogy 2019-ben még a huszadik helyen voltunk, 2023 végére pedig a huszonharmadik helyre kerültünk az egy főre jutó GDP-t tekintve az EU-ban, ennek a vonzataival pedig igazán akkor szembesül a polgár, amikor a kártyáját a hipermarket pénztárgépe fölött lengeti. Akkor jő el az igazság pillanata, és az ritkán szokott kellemes lenni. Számunkra legalábbis egyre ritkábban, és hitünk szerint nem jól van ez így.

Kormányzó urunk optimizmusa viszont példamutató. Ő még most is úgy látja, hogy mennek előre az egészségügyben, mármint ő és tettestársai, de hogy ezt mire alapozza, azt fel nem foghatjuk. Mindenesetre Kötcsén a Telex beszámolója szerint azt mondta, hogy nyolcezer orvossal többen dolgoznak ma Magyarországon, mint 2010-ben. „Megemeltük a béreket. A klimatizált helyiségeknek a száma minden évben nő. Tehát minden évben megyünk előre az egészségügyben is. Természetesen nem értünk a munka végére”, mondta azokkal a létesítményekkel kapcsolatban, amelyekhez képest egy argentin lókórház kacsalábon forgó kristálypalotának tetszik, és akkor még visszafogottan, sallangtalanul fogalmaztunk. És ez még nem minden, tekintve hogy egy viszonylag friss hír szerint a tavalyi összeg harminc százalékára csökkentették az egészségügyi ágazat fejezeti kezelésű előirányzatát, amely a népegészségügyi, egészségfejlesztési és ellátórendszer táplálására volt hivatott, jövőre viszont egy árva kanyit se kap.

Ami pedig semmivel se magyarázható, az kormányzó urunk rejtélyes indíttatású ruszofíliája, amit a diszkurzív gondolkodás eszközeivel megérteni vagy pláne magyarázni nem tudunk. Konkrétan a Nemzeti Kártya rendszeréről van szó, melynek révén Mária országa az Európai Uniót meglékelni, és ily módon az ellenségnek, mindenekelőtt Oroszországnak kiszolgáltatni iparkodik. Nem tudni, miért. Kétségtelen, hogy Vlagyimir Vlagyimirovics gyakorlatilag kimeríthetetlen források fölött rendelkezvén Szent Kelet vesztett boldogságát képes kormányzó urunk lábai elé teríteni, de hogy ő mihez kezdhet evvel a portékával, az rejtély. Amit eddig összekapart, azt nyilván geológiai korok hosszú sora alatt se volna képes elherdálni, vagyongyarapodásban tehát a legkevésbé sem érdekelt, egyébként pedig mi a fészkes fenét akarhatna, fel nem foghatjuk. Akkor meg mire az egész, mered föl előttünk egy hatalmas kérdőjel, válasz pedig sehol se kínálkozik.

Közben, amíg ezen mélázunk, nem kizárt, hogy Mária országát kihajítják a schengeni övezetből, hogy ez mért lehet célja egy aránylag normális embernek, az józan ésszel föl nem fogható, úgyhogy hagyjuk is. Szép hazánk amúgy is további, mulatságos rejtélyekkel van tele, ilyen például az is, hogy a józsefvárosi közutakat mostantól a Hajdú-Bihar Vármegyei Kormányhivatal kezeli. Ezt se tudtuk, noha olvastunk róla a HVG-ben, de oly abszurd volt a hír, hogy a tudatunkig már nem volt képes eljutni, az emberi tudatban ugyanis van egy barikádrendszer, amely a végsőkig tébolyult, vagyis az Orbán-művek által generált információk kiszűrésére hivatott. Később, persze, nem lesz rá szükség, olvasónk csak felidézi magában az Alaptörvény asztalának magasztos látványát, anyagcseréje ettől máris felgyorsul, szeme pedig egy tábori latrinát keres.
