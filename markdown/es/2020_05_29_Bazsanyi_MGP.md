---
authors:
- Bazsányi Sándor
categories:
- ÉS
title: "Előrukkolt"
date: "2020-05-29"
---

> https://www.es.hu/cikk/2020-05-29/bazsanyi-sandor/elorukkolt.html

> KÖNYVKRITIKA - KETTEN EGY ÚJ KÖNYVRŐL - LXIV. évfolyam, 22. szám, 2020. május 29.

> Ketten egy új könyvről  Molnár Gál Péter: Coming out. Magvető Könyvkiadó, Budapest, 2020, 441oldal, 4999 Ft

Ha csak a témát vesszük: mi mindenről lehetett volna érdekesebben és tartalmasabban beszélni. Például a besúgás morális kínjairól. Vagy a besúgás szakmai szempontjairól. Azon belül műfaji párhuzamokról. Vagy stíluskérdésekről. Már csak azért is, mivel a tényirodalom és a szépirodalom közötti mezőben tenyésző besúgás-irodalomban többnyire az áldozatok beszámolóival találkozunk: a gyerekével, a barátéval, a kollégáéval. Van közöttük játékosabb és kevésbé játékosabb változat (egyfelől mondjuk Esterházy Péteré, másfelől Györe Balázsé). A besúgó szempontjából fogalmazott művek általában nem szoktak megszületni. Nem született meg például Tar Sándoré. És nem Molnár Gálé. Bár ez utóbbi történetesen megjelent. Azonban a Coming out, tévedékeny olvasatom szerint, megmaradt a címben jelölt, sikamlósan kétértelmű, bulvárosabb regiszterválasztás szintjén. A két művészeti világ, a színház(iasság) és az irodalom(szerűség) találkozásából most ez jött ki: ez a hamis könyv. Hamis vallomás. De mit is értek hamisságon?

A műveltségéről és stíluskészségéről híres, 2004-ben leleplezett ügynökmúltja miatt hírhedt színházi kritikus, dramaturg és újságíró posztumusz kiadott Coming outjának olvasása közben szinte mindvégig Petri György Kívül című versének utolsó sorai zümmögtek a fülemben: „És ezt magyarázatként mondom, / semmiképp sem mentségemül. / Arra nem szorulok. / Egészen máshol szorul a hurok.” És ha már idekerült a költemény zárlata, ollózok az elejéről is: „Jönnek [...] a tányérnyalók, a tényárnyalók. / A »nem egészen úgy volt«, meg a / »dehogynem, még úgyabban volt« / íródeákjai. Felhallik szobámba / darutollaik szapora percegése.”

De most már tényleg legyen elég. Mármint az irodalomból, Petri kilencvenes évek elején írt költeményéből. És jöjjön a Kádár-korral újra és újra szembesülni kénytelen kétezres évek pőre valósága  a neki megfelelő pőre nyelven. Úgy is mondhatnám, hogy fülhasogatóan olcsó hangfekvésben  a kifinomult észjárású Molnár Gál Pétertől. A hallószervi bántalom ráadásul többszörösen, esztétikailag és etikailag egyaránt ízléssértő, mivel meglehetősen híg „magyarázattal” szolgál, már-már „mentségül” mondottnak hallik. Mentségül  a mire is? Merthogy az ősbűnt nem ő követte el. Hanem azok, akik az államszocializmus hatályos erkölcsi normáira hivatkozva, magánjellegű homoszexuális kalandjaiba ütve szimatoló orrukat, megzsarolták őt. Az ő bűne csak származatos. Mint mindenkié, aki részt vett az országos társasjátékban, különböző szinteken, különböző tétekkel és kockázatokkal, tartótiszttől ügynökön át a vállalható(nak tűnő, mondott, hazudott, elfogadott...) kompromisszumok művészetének megannyi neves és névtelen gyakorlójáig. A dolog persze ennél sokkal bonyolultabb, de kénytelen voltam egyszerűsíteni. Merthogy itt most nem a származatos bűn volna a lényeg, hanem az arról való beszéd minősége. És nekem leginkább ezzel volt bajom, amikor Molnár Gál vallomását  bár ez a műfaji megjelölés ez esetben túlzás  olvastam. Nem is igen hiszem, hogy félig-meddig külsősként bármiféle jogosítványom volna magabiztos erkölcsi minősítésekhez, hiszen sok mindent eleve megúsztam (sok mindent meg nem): gyerek voltam csupán a szocializmusnak nevezett időszak utolsó két évtizedében, felnőttként meg, többek között, olvasó vagyok. Most éppen ezt a könyvet olvasom. Azt a megszerkesztett szöveghalmot, amelyet a szerző, ügynökmúltjának lelepleződése után, nagy hirtelen  a kiadói Előszó fordulatával: „nyilván belső indulatoktól vezérelve”  összeírt a múltjáról, titkos tevékenységének hol eltűnő, hol feltűnő motívumával.

És engedtessék meg még egy összevetés az 1992-es vers tárgya és a 2004 utáni visszatekintés alanya között: míg Petri a rendszerváltozás utáni évek önmagyarázóinak és magamentegetőinek „tényárnyalásairól” beszél, addig Molnár Gál tizenöt évvel a politikai fordulat után „percegteti” publicisztikai munkákban kihegyezett „darutollát”. Tapasztalhattuk, írószerszáma ugyancsak alkalmas volt mindarra, amire 2004-ig használta: vitriolos színházi kritikákra, találó színészportrékra, szellemes publicisztikákra (háttérben a jóval szűkebb nyilvánosságnak szánt jelentésekkel). Erre, a múltjával való kései-kényszeres számvetésre, viszont nem. Illetve olyan számvetésre igen, amilyen ez a könyv lett. A Coming out. MGP előrukkolt. Biztosan vannak sokan, akiket magával ragadott, felcsigázott, meghökkentett vagy felháborított vele. Engem történetesen untatott. Vagy mondhatnám úgy is, hogy nem azt kaptam, amit vártam.

Ha csak a témát vesszük: mi mindenről lehetett volna érdekesebben és tartalmasabban beszélni. Például a besúgás morális kínjairól. Vagy a besúgás szakmai szempontjairól. Azon belül műfaji párhuzamokról. Vagy stíluskérdésekről. Már csak azért is, mivel a tényirodalom és a szépirodalom közötti mezőben tenyésző besúgásirodalomban többnyire az áldozatok beszámolóival találkozunk: a gyerekével, a barátéval, a kollégáéval. Van közöttük játékosabb és kevésbé játékos változat (egyfelől mondjuk Esterházy Péteré, másfelől Györe Balázsé). A besúgó szempontjából fogalmazott művek általában nem szoktak megszületni. Nem született meg például Tar Sándoré. És nem Molnár Gálé. Bár ez utóbbi történetesen megjelent. Azonban a Coming out, tévedékeny olvasatom szerint, megmaradt a címben jelölt, sikamlósan kétértelmű, bulvárosabb regiszterválasztás szintjén. A két művészeti világ, a színház(iasság) és az irodalom(szerűség) találkozásából most ez jött ki: ez a hamis könyv. Hamis vallomás. De mit is értek hamisságon?

Természetesen a színházat, amely Molnár Gál számára már gyerekkorától kezdve nem jelentett mást, mint a hamisság, a hazugság, a látszatkeltés belső logikájának felismerését és elfogadását. És innen, az elfogadástól már csak egy lépés a gyakorlat. Ezt a lépést egyébként, függetlenül a színháztól, mindenki megteszi  népszerűségvágyból, szeretetszomjból vagy önszeretetből fakadó szerepjátszások, mások vagy magunk érdekében másoknak vagy magunknak gyártott hazugságok formájában. Ennek egyik sajátos történelmi-térségi formája volt az állambiztonsági ügynökösködés.

A tények közlésén túli hamis vallomás summája: „Pletykás vagyok, bőbeszédű. A beszéd a gondolatok elrejtésére való. Mértéktelen pletykázás közben lehet legjobban titkot tartani.” Molnár Gál bezárta magát egy (nem Peter Brook-i) üres térbe, és ezt az ürességet töltötte ki, fújta tele mindenféle nyelvi és szemléleti olcsósággal: az ő nagy korszakáról szóló fecsegéssel, anekdotázással, frivol bölcselkedéssel, magamentegető retorikával, nyelvi silányságokkal, üres szellemeskedésekkel, fárasztó szófacsarásokkal, másoktól és önmagától idézett, sokszor értelmezetlenül hagyott vendégszövegekkel. Mellé- és körülbeszéléssel. (Érdeme, hogy ő maga nem kívánta ezt kiadni.)

És ha már sportszerűtlenül költővel kezdtem, hadd fejezzem be költővel, az Intelem Pilinszkyjével: „Arra figyelj, amire városod, / az örök város máig is figyel: / tornyaival, tetőivel, / élő és halott polgáraival. // Akkor talán még napjaidban / hírül adhatod azt, miről / hírt adnod itt egyedűl érdemes. // Írnok, / akkor talán nem jártál itt hiába.”

Kinek mi adatik hírül. És főként, ki miként adja azt hírül.
