---
authors:
- Gergely Márton
categories:
- HVG
title: "Igazságot Borkai Zsoltnak!"
date: "2020-08-28"
---

> https://hvg.hu/360/20200827_Gergely_Marton_Igazsagot_Borkai_Zsoltnak

A magánélet nem az utazásfoglalás során, csak a jachton kezdődik. Számít, hogy Borkai milyen formáját választotta a kikapcsolódásnak szemben Szijjártóval? Nem. Van jelentősége, hogy Szijjártó gatyában volt, míg Borkai anélkül? Nincs. Az nem tartozik ránk.

Itt az idő, hogy Borkai Zsoltot visszavegyék a Fideszbe, és valami poszttal kompenzálják, hogy tavaly ősszel teljes politikai visszavonulásra kényszerítették. Ez következne legalábbis abból, ahogy a külügyminiszter jachtozását védi a hatalom.

A volt győri polgármester és Szijjártó Péter hajókázása között ugyanis egyetlen különbség van, méghozzá az a rész, ami valóban nem tartozik a nyilvánosságra: a magánélet.

A többi részlet megegyezik. Borkai és Szijjártó egyaránt olyan utazáson vett részt, amelyre nem volt kimutatható jövedelme. Így az adriai kiruccanást vagy olyan pénzből fedezte az adott politikus, aminek eredetét eltitkolta a nyilvánosság elől, vagy annak legalább egy részét ajándékként fogadta el olyan vállalkozó(k)tól, aki(k)nek a cégei állami, önkormányzati beruházásokon gazdagodtak meg.

Borkai és Szijjártó adriai útja ezért politikum. Felveti a megvesztegethetőség kérdését, és egyikük sem oszlatta el eddig az utazásukat övező korrupció gyanúját. Nem álltak elő számlákkal, amelyek bizonyítanák, mennyit fizettek a bérlésért, az ottani szolgáltatásokért, vagy hogy kinek utalták a pénzt. Nem hozták nyilvánosságra, kikkel utaztak együtt, hogyan jutottak el az Adriára, a hajón pontosan kik voltak jelen, és azokkal milyen üzleti kapcsolatban állnak.

A választóknak mindezt jogukban áll tudni. Lehet, hogy szájbarágós, de mégis az áll a miniszterek és polgármesterek munkaszerződésében, hogy a feladatukat csakis a polgárok érdekei szerint végzik, cserébe az ő adójukból kapnak fizetést. És nem vásárolhat senki magának extra figyelmet az állam vagy az önkormányzat vezetőitől, mert az sértené ezt a kontraktust.

A magánélet  ha úgy tetszik  a jachton kezdődik. Számít, hogy Borkai milyen formáját választotta a kikapcsolódásnak szemben Szijjártóval? Közünk van ahhoz, hogy a miniszter a feleségével szereti-e nézni a naplementét, míg a polgármester nem a feleségével szereti elütni az időt? Van jelentősége, hogy Szijjártó gatyában volt, míg Borkai anélkül? Nincs.

Amikor Borkairól kiderült, hogy a városi pénzeken hizlalt vállalkozókkal utazott az Adriára, akkor a főpolgármesteri székét veszni látó Tarlós István látta meg először a problémát: a szexuális aktust. Majd a Fidesz többi tagja is elkezdett szörnyülködni, hogy a győri polgármester nem a felesége társaságában látható a felvételeken. Orbán Viktor erkölcsi érzéke is bekapcsolt, külön felháborodott azon, hogy még felvételek is készültek a buliról, milyen beteg az már. És mivel az eset kimutathatóan szavazatvesztést okozott a kormánypártnak, Borkainak menni kellett. A Fidesz erkölcse és túlélési ösztöne nem bírta ki a polgármester magánéleti választását.

A Fidesz egyetlen morális gátja mostanra a prűdség lett.

Nem érdekes, hogy egy napi tízmillió forintos szolgáltatást vesz igénybe a külügyminiszter, hiszen azt felöltözve, a megfelelő nő oldalán teszi, és nem is készít magáról képet. De amikor egy kisebb értékű utazáson rajtakapják Borkait, akkor Kövér László utazik le Győrbe eltépni az érintett párttagkönyvét. Mert ilyen bulin egy hűséges pártkatona nem vesz részt. (Vagy nem hagyja magát elkapni.)

A Fidesz romlottsága azonban nem lenne elég ahhoz, hogy Szijjártó megússza az adriai útját. Ha Orbán azt érezné, hogy a közvélemény a korrupció gyanúja miatt elfordul a Fidesztől, nem habozna lépni. Valójában a polgárok jelentős része sem ismeri fel az adriai utazások rá is tartozó erkölcsi problémáit: nem a fedélzeti eseményekkel van a baj, hanem azokkal a politikai-gazdasági összefonódásokkal, amelynek következtében a két politikus felszállhatott a jachtokra.

Amíg ez nem változik, addig marad Mészáros Lőrinc a leggazdagabb magyar, Tiborcz István a legsikeresebb fiatal vállalkozó. Addig Kósa Lajos anyja veheti bérbe a fél Hortobágyot, Semjén Zsolt lőheti ki ajándék utakon az északi vadállományt, és biztosíthatja egy állami pénzből luxusba emelt vállalkozói kör, hogy Orbánnak legyen helye a labdarúgó meccsekre induló magánrepülőn, Szijjártónak pedig a jachton.

Oszt jónapot.

Utóirat: Borkai ügye is tisztázódott egy hete. Mint a visszavonult polgármester a Blikknek elmondta, sikerült megmentenie a házasságát.
