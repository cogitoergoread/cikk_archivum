---
authors:
- Windisch Judit
categories:
- HVG
title: "A szexbotrány erős szimbólum, ezért nem úszta meg Szájer"
date: "2020-12-04"
---

> https://hvg.hu/360/20201204_Kreko_Peter_szajer_orban_fidesz

**Elképzelhetetlen lett volna, hogy a Fidesz illetve Orbán Viktor egy ilyen botrány után kiálljon Szájer József mellett - mondta Krekó Péter, a Political Capital ügyvezető-igazgatója a hvg360-nak adott interjúban. A Fidesz ezután sem fog visszafogottabban beszélni a melegekről, viszont egymást érhetik a magánéleti botrányok a sajtóban.**


Kedden lebukott Szájer József: kiderült, a fideszes politikus azután mondott le az európai parlamenti mandátumáról, hogy pénteken a rendőrök rajtaütöttek egy bulin, ahol a politikus is jelen volt. Noha Szájer házibuliként említette, a szervező és a belga sajtó szerint valójában egy szexparti volt, melyen többségében férfiak vettek részt. A helyzet tarthatatlanná vált, Szájer a Fideszből is kilépett. Ezen a ponton szólalt meg Orbán Viktor miniszterelnök, aki azt mondta, Szájer tette nem fér bele a politikai közösségük értékrendjébe, lemondása és kilépése az egyetlen helyes döntés.
hvg.hu: Szájer József lemondása, majd kilépése után Orbán Viktor miniszterelnök azt üzente, amit Szájer tett, nem fér bele a politikai közösségük értékrendjébe, a képviselő pedig az egyetlen helyes döntést hozta meg. Ezzel nem azt ismerte be, hogy egy súlyosan kirekesztő párt a Fidesz?

Krekó Péter: Én nem emiatt az ügy miatt mondanám ezt, ráadásul azt sem fejtette ki Orbán, mi nem fért bele az értékrendbe. A karanténszabályok megsértése…


Orbán Viktor miniszterelnök és Szájer József az alaptörvény kihirdetésének ötödik évfordulója alkalmából tartott ünnepségen az Országházban 2016. április 25-én.
MTI / Kovács Tamás

hvg.hu: Magyarul mindenki értse, ahogy akarja.

K. P.: Igen. Ebben a helyzetben mást nem nagyon lehetett mondani, ahogy Szájernek sem volt más lehetősége a lemondáson kívül. Orbán egyébként szinte szó szerint ugyanazt mondta, mint amit a Borkai-ügy miatt, egy teljesen klasszikus, sablonos válságkezelési forgatókönyv alapján. A kormány és a Fidesz úgy tesz, mintha innentől semmi közük nem lenne az ügyhöz, a politikai szereplők igyekeznek eltűnni a kamera elől, és az egészet egy személyhez kötik, aki már nem a politikai közösség része.


Ez addig rendben is lenne, ha Szájernek nem lett volna szerepe az alkotmány megszövegezésében, és Brüsszelben nem képviselte volna a kormánynak azt az illiberális politikai irányvonalát, ami finoman szólva sem arról szólt, hogy egyenlő jogokat biztosítsanak a melegeknek és ne szólna bele az állam a magánéletbe. (Deutsch Tamás EP-képviselő érvelt legutóbb azzal, hogy ma Magyarországon a Fidesz az a párt, amely nem akar senki hálószobájában kutakodni  a szerk.)

Ezzel szemben az örökbefogadási szabályok módosításával, a szivárványos ideológia elleni, Lengyelországból importál politikai kampányokkal, a család szűk értelmezésével egyre látványosabban fogalmaz meg olyan politikai üzeneteket a kormány, amelyek tényleg a magánéletbe való beavatkozásról szólnak, és ilyen irányú politikai döntések is születnek. Ennek tükrében a magánélet szentségére hivatkozni, khm, legalábbis politikailag ellentmondásos.

hvg.hu: Főleg úgy, hogy mindeközben nagyon durva megjegyzéseket is tesznek. Volt, hogy Orbán a homoszexualitásról „életfelfogásként” beszélt, gúnyolódott, de Kövér Lászlónak is voltak erős kijelentései.

K. P.: Emlékezhetünk arra is, hogy Orbán Viktor a Parlamentben milyen célzásokat tett Vona Gábor akkor Jobbik-elnökre, meg úgy általában a politikai ellenfelekre vonatkozó degradáló megjegyzéseire, amik a férfiasság elvitatásáról szólnak. Ebből a szempontból lehet azt mondani, hogy a Fidesznek most visszaütött a bumeráng.


Ugyanakkor nem gondolom, hogy ez az ügy  ha csak tovább nem gyűrűzik -  végzetes lehet a Fidesz és a kormány számára. Emlékezzünk csak a Borkai-ügyre, amelynek a Medián kutatásai szerint lehetett némi szerepe az önkormányzati választáson az ellenzéki szavazók mozgósításában…

hvg.hu: Budapest elvesztését kötötték a Borkai-botrányhoz.

K. P.: Egyértelműen ezt nem tudjuk kijelenteni, de lehetett némi szerepe abban, hogy nagyvárosokban ellenzéki jelöltek is győzni tudtak. Ugyanakkor Győrben Borkai nyert. Ha hiszünk a közvélemény-kutatási adatoknak, akkor láttuk, hogy a Fidesz támogatottságában a Borkai-ügy miatt nem volt nagy megrendülés.

A magánéleti jellegű botrányok a magyar politikában eddig általában korlátozott hatásúak voltak, az adott politikus karrierjét törték derékba, nem a mögötte álló politikai erőét. A mostani esetet az tehetné kivétellé, ha az ellenzék erre építené fel a kampányát.


Egymás után jött a Borkai-, a Kaleta-, és a Szájer ügy, a kormányzat pedig próbálja azt a látszatot kelteni, hogy a történtekről mit sem tudott. A Kaleta-ügy esetében ez egyértelműen cáfolható, de most is erősen vélelmezhető, hogy ez nem igaz. Erre lehet politikai történetet építeni.

hvg.hu: Hogyan, hogy az ne menjen át ízléstelenségbe?

K. P.: Az álszentségre lehet politikai történetet építeni  még akkor is, ha a magyar választóknak eleve alacsonyak a morális elvárásai a politikusokkal szemben. A kormány olyat kér számon a választókon, meg az országon, amit ő maga sem tud teljesíteni. Ha több ilyen ügy van egymás után, az erősen rá tud égni egy politikai erőre, ha a politikai riválisai kellően kitartóak.


A kormány számára veszélyes ügyeket az ellenzék eddig esetlegesen kezelte, és általában nem tartja kellő ideig a nyilvánosságban és politikai napirenden, hogy az valódi fenyegetést jelentsen. Mindehhez hozzájárul az is, hogy a KESMA-birodalom (és a közmédia  a szerk.) „házibuliról”, német és belga titkosszolgálati konspirációs tevékenységről, Soros-támadásról beszélve sokat tesz azért, hogy az információ ne, vagy csak egy erősen átértelmezett formában jusson el a kormánypárti szavazókhoz. Nem mindenható a kormányzati médiabirodalom, de ilyenkor azért segít, hogy megvédje a saját tábort a kellemetlen információktól.

hvg.hu: Kaleta Gábor ügyét azért nem lehet ezekkel azonos súlyúként kezelni.

K. P.: Nyilván az egy kirívó eset, de annál is titkolóztak. A magyar hatóságok régebb óta tudtak róla, és annyira gyorsan nem léptek az ügyben.


hvg.hu: Az álszentség az mennyire lehet egy erős hívószó a választóknak?

K. P.: Egy erősen törzsies, konfliktusokra épülő rendszerben arra lehet számítani, hogy az ügy megítélése drasztikusan más lesz a kormányoldalon, ahol ezt magánéleti botlásnak és titkosszolgálati akciónak látják, mint az ellenzéki oldalon, ahol alapvetően a Fidesz politikájának a szimbólumaként tekintenek rá.

A nagy kérdés, hogy a bizonytalan szavazók szemében milyen megítélés alá esik az ügy, amit ugyan a Fidesz a médián keresztül próbál kontrollálni, de a neten bőségesen terjed. A szexbotrányok természete ugyanis az, hogy a történetmesélést nem nagyon lehet centralizálni és teljesen kontrollálni.

Van még egy fontos aspektusa az ügynek. Gottfried Péter külpolitikai tanácsadó és Szájer József jól ismerték az Unió működését. Egyfajta pufferszerepet töltöttek be az erősödő hazai autoriter és liberális logika illetve az európai demokratikus elvárások között. A Fidesznek nagyon fognak hiányozni azok a szakemberek, akik értették a brüsszeli mikroklímát és hatékonyan, diplomáciailag magas szinten tudtak lavírozni.


Szájer Józsefnek meghatározó szerepe volt a néppárti frakcióban Deutsch Tamás megnyilvánulásaiból  delegációvezetőként egyik első mondatával mozgalmat indított útjára a Néppárton belül saját kizárására - látszik, hogy ezt a szerepet nem képes mindenki betölteni. Az uniós érdekérvényesítő képesség nagy veszteséget szenvedett, az Orbán-kormány politikájának „eladása” Brüsszelben egyre nehezebb lesz, és az ütközések valószínűsége megnő.

hvg.hu: Elképzelhetetlen lett volna, hogy a Fidesz és Orbán Viktor kiálljon Szájer József mellett?

K. P.: Igen, az ilyen ügyekben ezt nem lehet megtenni, ez ráégne a Fideszre és a kormányra, és magával is ránthatja. Azért azokkal a mondatokkal, hogy az elmúlt 30 év munkáját nem felejtik el, még így is sokkal több elismerést kapott, mint annak idején Borkai Zsolt, akit gyakorlatilag páriaként kezeltek a politikai botránya után annak ellenére is, hogy polgármesterjelöltként talpon maradt.


hvg.hu: Miért van az, hogy az ilyen szex- vagy magánéleti botrányok szinte azonnali kizárást vagy kilépést jelentenek, míg a gazdasági bűncselekményeknél nincs ilyen erős választóvonal.

K. P.: Ez nagyon egyszerű, azon múlik, mi érthető és mi nem. Ezek nagyon erős szimbólumok, a szexbotrányt nagyon könnyű értelmezni, ezen szeretnek csámcsogni és röhögni az emberek, míg egy gazdasági bűncselekmény sokszor nagyon bonyolult.

Nem példátlan, hogy a szexbotrány ellenére is talpon maradjon egy politikus  elég Berlusconira vagy Trumpra gondolni -, de azok a politikusok sem szoktak belebukni ilyen ügyekbe, akik nyíltan vállalják a szexuális irányultságukat. Más kérdés, hogy itt a karanténszabályok megsértése volt törvénysértés, amibe egyébként Európa-szerte sok szereplő belebukott.


hvg.hu: Ezek után a Fidesz ugyanakkora elánnal beszélhet a melegekről, illetve a drogfogyasztókról? Ilyen szempontból önmagában a drogpolitika is ugyanilyen álságos.

K. P.: Valóban, de nem számítok hátraarcra. Ha a Fidesz kátyúba kerül, szinte sosem tolat vissza, gázt ad. Annak érdekében, hogy a Fidesz helyreállítsa a megtépázott imázsát, szerintem ezek az üzentek sokkal hangosabban jelennek meg a jövőben. Arra is számítok, hogy a magyar politikában az eddiginél több összeesküvéselmélet fog keringeni, már most is látjuk a jelét annak, hogy Brüsszel még inkább a magyar érdekek elleni szövetkezés szimbóluma lesz, ez pedig még konfrontatívabb irányba tolhatja a kormány EU-politikáját. Harmadrészt biztosak lehetünk abban is, hogy ahogy a Borkai- után volt Gréczy-ügy, a kormánypárti média a következő időszakban mindent megtesz azért, hogy az ellenzéki politikusok és kormánykritikus szereplők magánéletére vonatkozó híreket tárjon a nyilvánosság elé, de valószínűleg az európai politikusokról is sok ilyen történetet olvashatunk majd, hogy mutassák, a többi politikai erő itthon és Európában még sokkal bűnösebb. Nagyjából biztos vagyok abban, hogy központi utasítás is lesz arra, hogy az ilyen sztorikat keresni kell, annak utána kell menni: másokat is le kell rántani a sárba.
