---
authors:
- 360
categories:
- HVG
title: "Die Welt: Szomorú lesz az ébredés Orbán és Kaczynski számára"
date: "2020-06-15"
---

> https://hvg.hu/360/20200615_Die_Welt_Visegrad_Insight

A magyar és a lengyel vezetés keserűen csalódni fog, mert ugyan évek óta a nemzetállamok Európáját hirdetik, ám most kénytelenek rájönni, hogy a válságot csakis több együttműködés és integráció révén lehet legyűrni. Így festette le a helyzetet a Kelet-Közép-Európával foglalkozó varsói kutató intézet, a Visegrád Insight elnöke a Die Weltnek.

Wojciech Przybilski a konzervatív német lapnak kifejtette, hogy az ébredés szomorú lesz mind Budapest, mind a lengyel vezetés számára, mert a nemzetek EU-ját propagálták és évek óta nem tesznek semmit, hogy országuk belépjen az euróövezetbe. Ezért a margóra szorulnak, a fontos döntéseket másutt hozzák meg.

Vagyis lesre futottak, még akkor is, ha időnként ügyesen tárgyalnak.

A tanácsadó azt is kiemelte, hogy a populista magyar és a lengyel modell nem jelent követendő példát a Nyugat számára. De ettől a keleti tagállamokban még erősödni fog a demagógia, ahogyan azt Lengyelországban tapasztalni. Ám Orbán és Kaczynski narratívája már nem képes sokáig tartani magát. Ők ketten túl régen vannak hatalmon ahhoz, hogy el tudják hitetni: egyikük sem tartozik az elithez. Vagyis különféle színezetű populisták állnak majd egymással szemben az unió keleti végein. Ebből még lehet kalamajka Németország és a az EU többi része számára.

Annál is inkább, mert miközben a régió fokozatosan elszigetelődik, bár folytatja a gazdasági felzárkózást, aközben Oroszország igyekszik gerjeszteni a káoszt és így fokozódik majd a feszültség Moszkva és Brüsszel között. Főleg hogy a Kreml változatlanul saját befolyási övezetének tekinti a térséget és még rá is erősít agresszív külpolitikájára. Senki se higgye, hogy a vírusválság miatt visszafogja magát. A szomszéd államokban uralkodó nehéz politikai-gazdasági helyzet még inkább arra sarkallja, hogy folytassa a hibrid háborúját.

Nem arról van szó persze, hogy veszélyben volnának bármelyik uniós tagállam bizonyos területei. De Putyin megragadja az alkalmat, hogy növelje a zűrzavart. Persze helyén van az esze és nem kockáztat katonai viszályt a NATO-val, ám azért mindent megtesz, hogy gyengítse a szervezetet. Megosztja a kormányokat, amikor arról van szó, miként kell viszonyulni Oroszországhoz. Azon kívül Ukrajnában egyre csak romlik a helyzet. A diktátor által vezetett Fehéroroszországban pedig bőven elképzelhető, hogy belső robbanás lesz.

Ami a gazdasági kilátásokat illeti, a szakember azt jósolja, hogy a régióban lényegesen nő a munkanélküliség, ám ettől még az érintett országok gazdaságilag jobban állnak, mint pl. a dél-európai partnerek. Merthogy biztosak a gazdasági alapok, bár ez sok céget nem ment meg a csődtől. Mégis hamar ismét nekilódul a növekedés. Továbbá az USA és Kína torzsalkodása folytán egy sor szállítási lánc Kelet-Közép-Európába tevődhet át. Akkor pedig beindulhat az igazi fellendülés. A Microsoft máris arra készül, hogy egymilliárd dollárból adatközpontot hoz létre Lengyelországban. És Nyugat-Európa követni szokta az amerikai példát  hangsúlyozta a Die Weltnek adott interjúban a Visegrád Insight első embere.  
