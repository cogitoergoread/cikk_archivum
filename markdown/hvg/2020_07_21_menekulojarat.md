---
authors:
- Nagy Iván László
categories:
- HVG
title: "Szeretettel Nagy-Britanniából: Menekülőjárat"
date: "2020-07-21"
---

> https://hvg.hu/360/20200721_Szeretettel_NagyBritanniabol_Egy_returjegy_lesz_24_orara

**Újra beutazási korlátozásokat jelentett be tíz napja a kormány, a szabály életbe lépése azonban durván 48 mozgásteret hagyott  leleményeseknek és már úton lévőknek. Megjárható-e az Egyesült Királyság egy nap alatt oda-vissza? És ha igen, milyen érzéssel?**

Március környékén külföldön tanuló magyarok százai, ezrei menekültek haza a világszerte berobbanó koronavírus-járvány elől, kollégiumokat, lakásokat, gyakorlatilag teljes mindennapi életeket hátrahagyva. Tették mindezt abban a hitben, hogy a sebtiben megvett repjeggyel ingyen hozható kisbőröndbe beférő cucc elég lesz arra a rövid időre, amit kényszerből otthon kell tölteni. Azóta ezek a csomagok komplett ruhásszekrényekké, az itthoni gyerekszobák pedig lakosztályokká váltak; a karantén-szörny felfalta az egyetemi bulikat, a könyvtárban eltöltött estéket és Zoom-ra költöztette a diplomaosztókat.

A májusi-júniusi enyhítések azonban már ismét repülős utazásokkal kecsegtettek, így „került fel” nemrégiben újra a térképre Nagy-Britannia is. Július 12-én azonban megint csak lőttek ennek, amikor Gulyás Gergely bejelentette: a többé vagy kevésbé fertőzött (piros vagy sárga) országokból érkezőknek újfent karanténba kell vonulni. Márpedig Nagy-Britannia besorolása: sárga.

# Időfutam

A 21 éves Balázs eredetileg július 14-én repült volna Londonba, illetve végül is Cambridge-be, hogy aztán másnap már jöjjön is vissza. Lejárt a szerződése a kollégiumában, ki kellett üríteni a szobát.

Ekkor jött azonban Gulyás és a bejelentés, majd egy gyors számolás és az ideggyilkos eredmény: az újabb szigorítások éppen nyolc órával azelőtt léptek életbe, mint ahogy Balázs hazafele tartó repülője felszállt volna Londonból.

Újabb változtatás tehát (és újabb pénzköltés): a július közepi karanténkötelezettség elkerülése érdekében Balázs egy nappal előrébb hozta az utazást, majd a biztonság kedvéért foglalt magának egy időpontot is koronavírus-tesztelésre, közvetlenül a hazatérte utánra. Jobb ugyebár elővigyázatosnak lenni, mint két hetet 30 fokban a házban ülni.

# „Húzós út volt”

Ferihegy messze nem volt olyan üres, mint azt Balázs korábban elképzelte: nem túl sűrű, de jelentős embertömeg lézengett, ami  vírus ide vagy oda  rendszeresen sorban állásba torkollott. Ami azonban ennél is bosszantóbb: semmilyen ésszerű intézkedés nem volt a tömeg eloszlatására, de még a felbontására sem.

És bár jó lenne azt hinni, hogy a repterek újranyitása a posztkorona világ eljövetelét is jelzi, a valóság az, hogy gépre szállni egyelőre pont olyan félelmetes, mint az elmúlt pár hónapban bármikor. Szó sincs ülések közti plexifalakról, vagy kihagyott középső székekről, mint Balázs fogalmazott: nem tudsz mást csinálni, mint viselni a maszkot, fertőtleníteni a kezed és reménykedni.

Három hónap alatt a kommunikáció sem lépett előrébb. Az Egyesült Királyságba belépve kötelező kitölteni egy kérdőívet, amiben részletezni kell, miért, mennyi időre és hova kíván menni az ember a szigetországban. Mindezt azonban a leszállás pillanatáig nem említik az utasoknak, ezzel pedig kódolták is az újabb kavarodást és tolongást.

Nagy-Britanniában egyébként még mindig alig szigorították a maszkviselési szabályokat, a hangsúly a távolságtartásra került. Balázs szerint a jelentősebb utcákon folyamatosan emlékeztetik is az embert: tartsa a 1,5 méter távolságot a többiektől. „Ezért sem értem, miért nem sikerült megoldani a londoni reptéren egy ilyen elementáris feladatot”  tette hozzá.

„Elképesztő stresszes kimenni, még ilyen rövid időre is, egy olyan helyre, ahol tudod, hogy a fertőzésveszély ennyire kézzelfogható  meséli Balázs. Nagy-Britanniában eddig 293 ezer fertőzöttet tartanak nyilván, és csaknem minden hatodik regisztrált beteg, 45 ezer ember vált a vírus áldozatává. Összehasonlításképpen: az elmúlt egy hétben nagyjából ugyanannyi megbetegedést fedeztek fel a briteknél, mint itthon február óta összesen. Azon tehát már meg sem lepődött, amikor Cambridge-ben a hömpölygő diák- és turistaegyveleg helyett üres utcák és bezárt boltok várták  mintha még mindig kijárási tilalom lenne.

A visszaút azonban  ha lehet  még nyomasztóbb lett, mint a kiutazás. Az új korlátozások életbe lépése előtti utolsó gépek egyikével repült  rengeteg ember, tehát elméletileg rengeteg vírusgazda között. A londoni Stansted reptérről ugyanis nem csupán hozzá hasonló „pakolóturista” diákok tömkelege indult haza, de jött mindenki, aki tartott a szigorításoktól, de biztonságosabbnak látta itthon lenni, mint odakint.

Van abban valami ijesztő, amikor hónapokon át azt hallgatod, hogy maradj távol mindenkitől, majd egyszer csak háromszáz ember közvetlen közelében találod magad egy fémkalitkában. - foglalta össze Balázs a hazaút hangulatát.

# Kié a felelősség?

Itthon aztán a mégis csak elvégzett biztonsági koronavírustesztje negatív lett, a kaland tehát szerencsésen lezárult  megúszta baj nélkül, és a cuccai is hazajöttek. És ehhez nem is tett mást, mint kihasználta a rendszerben lévő rugalmasságot  pont úgy, ahogy sokan mások.

Ez azonban éppenséggel a korlátozások szükségességét támasztja alá. Lehet arról vitatkozni, hogy melyik országot milyen színű kategóriába lenne érdemes sorolni, de az egyéni felelősségvállalásnak  Balázs esetében például az önkéntes PCR-tesztnek  a koronavírus-járvány alatti és utáni utazás legfontosabb tényezőjének kell lennie. Lehet, hogy pénzbe kerül, lehet, hogy kényelmetlen  de akkor is.
