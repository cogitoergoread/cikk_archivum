---
authors:
- hvg.hu
categories:
- HVG
title: "Magyar Péter a Partizánnak: Rogán Antalnak mennie kell"
date: "2024-02-11"
---

> https://hvg.hu/gazdasag/20240211_Magyar_Peter_a_Partizannak

**Nem akarok senkit fenyegetni, de szeretnék változást és azt szeretném, ha ez az ország jó irányba menne - mondja Magyar Péter a Partizánnak adott interjúban, amelyben hosszan kritizálta a Rogán Antal vezette propagandagyárat. Szerinte azért hallgatott egy héten át a Sándor-palota a kegyelmi ügyről, mert a Rogán-művektől ezt a tanácsot kapták, ehhez képest nagyon csúnyán elbánt a Fidesz kommunikációs gépezete a köztársasági elnökkel. Szerinte a volt felesége ügyei közül korábban is volt, amely úgy került nyilvánosságra, hogy kevés ember tudott róla, és ezek egyike volt Rogán Antal.**

Vasárnap este interjút sugárzott a Partizán Magyar Péterrel, a képviselői mandátumáról szombaton lemondott egykori igazságügyminiszter Varga Judit volt férjével, azok után, hogy Magyar Péter szombaton, Novák Katalin lemondását követően Facebook-üzenetben támadt neki Rogán Antalnak.

Gulyás Márton műsorvezető azon kérdésére, hogy milyen reakciókat kapott fideszes körökből arra a döntésére, amely szerint minden kormányzati céges pozíciójáról lemondott, azt mondta, semmilyet nem kapott. A közvetlen környezete azonban óvta attól, hogy kitegye az ominózus Facebook-posztot. Annak tartalma azonban már régóta érlelődött benne, csak amiatt nem állhatott ki a nyilvánosság elé, mert volt felesége még politikai pozíciót töltött be.

A Diákhitel Központ volt vezetője magáról azt mondta, hogy 2002-ben az egyetemen kötött barátságot Gulyás Gergellyel, utána lépett be a Fideszbe, mindig is a nemzeti oldalon állt, Mádl Ferenc a keresztapja például, a 2006-os rendőrattak áldozatait is fiatal ügyvédjelöltként segítette. Vagyis, mint mondta, ízig-vérig be van kötve erre a politikai oldalra, bár rendszerkritikus elemnek tartja magát, szigorúan befelé fejezte ki a nemtetszését, amikor úgy érezte, nem jó irányba mennek a dolgok. Ilyen volt például az is, amikor az egyetemek alapítványba szervezésével nem értett egyet. Gulyás Gergelyt eddig a barátjának tudta, de vele nem egyeztetett a bejelentéséről.

Azt mondja, most elért egy olyan szintet a dolog, hogy ez így nem mehet tovább. Ha nem akarjuk, hogy a gyerekeink egy családi részvénytársaságban nőjenek fel, akkor bizonyos dolgokat ki kell mondani. Azt mondja, érti a kritikát, amely szerint eddig a haszonélvezője volt ennek a rendszernek, de ez a dolog már túlmutat mindenen. Ami hétvégén történt, az már nem mehet tovább szerinte.

Mutatkozott arra esély, hogy egy olyan generáció jön a Fideszen belül, akik átveszik az irányítást és más lesz belőle, a felesége is dolgozni ment a kormányba, nem anyagi haszonszerzésből és soha nem is vett el semmit a közösből. Mutatkozott esély arra, hogy megváltozzanak a dolgok, de a hétvégi események ennek alávágtak.

Őt mélységesen felháborította, ahogyan a jobboldali sajtó, Rogán Antal irányításával, a köztársasági elnökkel bánt, függetlenül attól, hogy hibázott. Itt arra gondol, hogy Bayer Zsolt a Magyar Nemzetben beleszállt páros lábbal Novákba, mert ha a sajátunkkal így bánunk, akkor másokkal hogyan bánunk. Szerinte azért hallgatott egy héten át a Sándor-palota a kegyelmi ügyről, mert a Rogán-művektől ezt a tanácsot kapták, majd utána jött Orbán bejelentése. Bayer Zsolt mögött felbujtóként Rogán Antal véli felfedezni Magyar Péter, már csak azért is, mert még az MTI-közleményeket is Rogánék hagyják jóvá, nem kell sokat gondolkodni arról, hogy ki állhat a kommunikációs támadás mögött.

Lehetséges, hogy voltak mérések Novákról, de Magyar szerint ezek az intézetek azt mérik, amit a megrendelő akar.

Magyar Péter arról is beszélt, hogy több olyan ügy volt, amely a kelleténél jobban ráégett a feleségére. Ilyen volt a budai lakásvásárlásuk, amelyet hitelből intéztek, és amelyről eredetileg Orbán Viktor, Gulyás Gergely és Rogán Antal tudott, és alighogy Varga elmondta előre az információt nekik, rövid úton kijött az információ a Blikkben. Rogántól azt az ukázt kapta a feleségem, hogy ne kommunikáljon, pedig könnyen magyarázható sztori volt - mondja Magyar, aki aztán azt mondja, a saját maga szakállára elkezdett kommunikálni. Kommunikációban kemény katonai rend van a Fideszben, az van, amit Rogán Antal mond - magyarázta. Magyar azt magyarázta, hogy amikor a felesége botránya kitört, akkor utána derült ki Rogán új feleségének földügye, ami szerinte így már sokkal kisebb port kavart.

Ha azt nézzük, hogy kik azok a fideszesek, aki fiatalok, nyelveket beszélnek és nincsenek kétes üzleti ügyeik, akkor kettő közülük kiesett Novák és Varga személyében - érezteti Magyar azt, hogy valakinek előnye származik belőle, hogy a Fidesz két fiatal kádere kiesik most a képből.

Aztán azt mondta, szerinte senkinek nem állt érdekében a jobboldalon annak, hogy ne Novák legyen az államfő. A kegyelmi ügyekről azt mondta, nem tudja elképzelni, hogy ha egy kegyelmi kérvényt az igazságügyi miniszter felterjeszt, de támogatás nélkül, mint ez esetben, és azt az államfő valamiért mégis megadja, hogy erről ne lett volna egyeztetés. Azt feltételezi, hogy ha egy utolsó MTI-közleményt is jóváhagynak valahol, akkor egy ilyen, politikailag és erkölcsileg is fontos kérdésben ne lenne valamilyen egyeztetés. Azt például biztosan tudja, hogy a Budaházyéknak adott kegyelemről volt magas szintű egyeztetés, a Fidesz-elnökség is tárgyalt róla, magas szintű lobbi volt minden irányból, pro és kontra.

Arra a kérdésre, hogy mire gondolt Facebook-posztjában, amikor azt írja, hogy volt szerencséje személyesen megismerni a rendszer és a szolgálatok működését, azt Magyar elmesélte, hogy ez arra az időszakra vonatkozik, amikor napirendre került a válásuk Varga Judittal. 2020 elején kezdtek el külön élni, akkor "történtek dolgok". "Először ígértek, és aztán az ellenkezője történt" - fogalmazott, mint kiderült, arra gondolt, hogy először egy "cukros rendőrrel" próbálkoztak, azután már fenyegetéssel. Először tehát behívták a Karmelita-kolostorba és azt mondták, hogy "ha ez és ez fog történni, akkor ezt és ezt választhatom". Az ajánlatra nemet mondott azzal, hogy nem szeretne külföldre menni. Ezután azonban egyszer csak megjelent az irodájában (a Diákhitel Központban) a Kormányzati Ellenőrzési Hivatal és vizsgálódni kezdtek és lefoglaltak adathordozókat. Azt mondja, a hivatal vezetőjével beszélve az illető megerősítette, hogy ez egy figyelmeztetés, ő is előző este kapott egy telefont, hogy ki kell szállniuk Magyar irodájába és le kell foglalniuk mindent. De ne csináljon semmit, mert nem lesz baj. Azért nem lett baj, mert feleségével akkor rendezték a kapcsolatukat és a vizsgálatot ezután le is zárták. Lényegében beleavatkoztak, hogyan váljanak el a feleségével, nem a válás időzítésébe, a tartalmába - mondja Magyar. "Értettem a jelzést." Valószínűleg azt akarták elérni, hogy ne legyen balhé, nem is lett - tette hozzá. Rogán utána személyesen gratulált neki egy Fidesz-kongresszuson ahhoz, ahogyan sikerült rendezni a házasságukat, hozzátéve, hogy neki ez nem sikerült. Válaszul kacsintottam - tette hozzá Magyar.

Orbán Viktor univerzumában Rogán egyfajta Richelieu

- fogalmazott Magyar és rá célozva azt mondta, azok az emberek röhögnek mindig magukban, akik soha nem állnak ki a nyilvánosság elé, akik sosem elszámoltathatók, és azok viszik vásárra a bőrüket, akik elszámoltathatók. Arra a műsorvezetői felvetésre, hogy ez nem most kezdődött, Rogán már régen is ilyen pozícióban volt, és a Fideszen belül nem látni kritikát Rogán működését illetően, Magyar azt mondja, nem biztos, hogy a fideszes világ jól jár Rogánnal, de két fideszes világ van, a külső világ nem lát bele a belső világba.

Rogán Antalnak borzasztó, talán példátlan hatalma van, pláne, hogy most már a titkosszolgálatok is hozzá kerültek - mondta. Azt gondolja Magyar, hogy Rogán már ezt megelőzően, 2022 előtt is befolyással bírhatott a titkosszolgálatokra, példaként azt mondja, hogy a Pegasus-ügyben is a felesége vitte el a balhét, pedig Varga többször is információt kért előterjesztésekről Magyar szerint, majd egy idő után szóltak a miniszternek, hogy ne foglalkozzon ilyen ügyekkel; így kerültek Völner Pálhoz a titkosszolgálati előterjesztések. Ebben az ügyben is a kormányzati kommunikáció hagyta ráégni Varga Juditra ezt az ügyet - mondja Magyar, aki szerint Varga nem a klasszikus fideszes karrieríven került a politikába, gyorsan népszerű lett és ez szerinte nem mindenkinek tetszik.

Magyar azt is elmondta, nem beszélt volt feleségével a szombati lemondás óta, de szerinte Varga Judit örül most annak, hogy újra a gyerekeivel foglalkozhat. "Eddig is szuper anya volt, most még inkább az lesz" - mondta. Szerinte Varga Judit távozása már az igazságügyi miniszteri posztról is a saját döntése volt, magánéleti okokkal.

A Pegasus-botrány kapcsán azt mondta, hogy amikor a botrány után elvitte a telefonját bevizsgáltatni, az ő telefonján is találtak "valamit", nem tudni, Pegasus volt-e. Nagy jelentőséget az interjú alapján ennek nem tulajdonít, a Pegasus is egy eszköz, a lényeg, hogy törvényesen figyeltek-e meg embereket. Nem látott benne kivetnivalót, Gulyás Gergellyel sem beszélt arról, hogy ez rendben van-e. Felfújt dolog volt ez az egész, mondja, máshol is használták. Azt mondja, volt felesége is akkor hallott először a Pegasusról, amikor a botrány kitört, még nevettek is rajta, hogy Vargának fiatalabb korában a Nike Air Pegasus volt a kedvenc sportcipője.

Arra a kérdésre, hogy a Rogán-művek melyik lejáratókampánya volt a legellenszenvesebb, azt mondja, a bevándorlással kapcsolatos propaganda, számára az, ami egyébként valós migrációs problémára ráépült, már sok volt, de elismeri, hogy a választások megnyeréséhez mindig kellenek ilyen kerettörténetek, ezeket a másik oldalnak inkább eltanulnia kellene, nem kárhoztatnia. Választást lehet veszíteni rossz gazdasági adatokkal, de nagyon nyerni nem lehet, mondta. A kétbites kommunikáció szerinte nem kívánatos, de elismeri, hogy ez működik. Azt is hozzátette, hogy a kritikáit befelé is elmondta, ugyanakkor elismeri, hogy ilyen kampányokkal lehet kétharmados győzelmeket elérni. Nagyobb problémák is vannak, mint hogy milyen egy kampány - mondja.

Nem Rogán önmagában a probléma, de ő megtestesíti azt, ami a probléma, mondja Magyar.

Sok ember dolgozik a hatalomban, akik közül sokan a hazájukat szeretnék szolgálni, de vannak, akiknek más céljaik is vannak - tette hozzá.

Arra a kérdésre, hogy ebben a Magyar bírált rendszerben mennyi szerepe van Orbán Viktornak, azt mondta, hogy nyilván felelőssége van az egyszemélyi vezetőnek abban, milyen emberekkel veszi körül magát.

Arra a kérdésre, hogy Varga Judit javasolta-e az ominózus kegyelmi kérvényt, azt mondta, úgy tudja, hogy nem. A politikai felelősséget pedig azért viseli, mert amikor visszaért hozzá a kegyelmi kérvény, akkor ellenjegyezte. Viszont erről nem beszéltek annak idején, nem éltek már együtt - mondja. Szerinte ott csúszott el a dolog, hogy akik a kegyelmi kérvényért lobbiztak, azt gondolták, nem kerül nyilvánosságra, márpedig ez még folyamatban lévő ügy volt és a Kúriára felkerülve anonimizálva felkerült a honlapra. Nem gondolja, hogy ez egy szivárogtatás volt, nem is kell ehhez, simán lehet, hogy valaki kiszúrta a Kúria honlapján, hogy egy ismert ügyről van szó.

Mindkettejüket áldozatnak látod? - hangzott a műsorvezető kérdése Novákra és Vargára utalva, amire azt mondta, hogy ő a gyerekeket látja áldozatnak, de az igaz, hogy egy ígéretes karrier tört ketté a köztársasági elnöknél. Arra, hogy valakinek érdeke volt-e a kegyelmet megadni, azt mondja, nem tudja. Ha a fideszes felsővezetés nem tudott a kegyelmi kérvényről, az egy hiba, mondja Magyar, de szakemberek készítik elő a kegyelmi kérvényeket, így bizonyára tudtak róla.

Egy ilyen ügyben senki nem ad magától kegyelmet, vélekedett Magyar, pláne ilyen politikai környezetben, amikor erre épül a teljes kormányzati kommunikáció.

Ő mindenesetre nem tudja, ki adta be a kegyelmi kérvényt.

Szerinte az is evidens, hogy egy ilyen súlyú ügyben, mint ez, amikor az államfő lemondása kerül szóba, egyeztet a Sándor-palota a kormányzati kommunikációval és ha azt a javaslatot kapják, hogy hallgassanak, akkor hallgatnak.

Hogy milyen volt Novák és Varga viszonya, volt-e köztük rivalizálás, Magyar Péter a volt felesége véleményét tudta megosztani, azt mondta, szerinte a részéről jó viszony volt kettejük között, Varga nem látott versenytársat Novákban, jó személyes viszonyban vannak. Persze nem mindig olyan a kormányzati szereplők között a viszony, mint ahogyan kifelé látszik, de olyan, mint egy munkahely - tette hozzá.

A Diákhitel Központnál töltött idejéről azt mondta, szeretett ott dolgozni, de volt Rogánhoz köthető oka is, hogy ki akart onnan lépni. Felidézte, hogy az éves, több százmilliárdos állami kommunikációs tendereket mindig megnyeri egy cég és kvázi azzal kell leszerződnie mindenkinek. A Diákhitel Központnak is ezzel a céggel kellett leszerződnie, és egyrészt nem voltak megelégedve a szolgáltatás minőségével, másrészt az ilyen  kommunikációs szereplőktől a piaci árhoz képest sokszorosan (volt, hogy háromszorosan, máskor hatszorosan) túlárazott ajánlatokat kapott, amiknek az aláírását nem akarta vállalni, több körben is megtagadta, mire jelezték neki, hogy "ezt nem kéne". Akkor azt mondtam egy idő után, hogy ennyi elég, nem akartak elengedni a választások előtt, de erősködtem és eljöttem - mondja. Arra a kérdésre, hogy a Balásy Gyula-féle kommunikációs cégekről van-e szó, annyit felelt: "azt hiszem, van köze hozzá". Ezt követő munkáiról azt mondta, oda ment, ahová hívták, nem csak a Magyar Közúthoz, hanem ilyen volt az MHB, vagy a Hiventures is.

Arról, hogy a Facebook-bejegyzésében Tónikról, Barbarákról és Ádámokról írt, Gulyás Márton műsorvezető azt kérdezte, ezek szerint Magyarnak  ezeket a Schadl György által említett neveket - az ügyészséggel ellentétben - sikerült dekódolnia. Magyar azt mondta, erről elég ennyi, de őt például Ádám, vagyis Rogán kabinetfőnöke hívta fel, amikor nem akarta aláírni a Diákhitel Központnál az említett kommunikációs szerződést, és próbálta rábírni, hogy írja alá. Előbb a tulajdonosi joggyakorló Magyar Fejlesztési Banktól hívták fel, aztán már a kabinetfőnöki irodából, hogy jobban teszem, ha aláírom - idézte vissza. De arról nem tud, hogy a három említett névnek a kegyelmi ügyhöz bármilyen köze lenne, csak arra utalt, hogy azok a háttéremberek, akiknek vagy van valami a fülük mögött, vagy nincs, vígan elvannak.

Mi a reményed? - kérdezte Gulyás Márton, jelezve, hogy a NER-ből kiváló, kibeszélő embereknek eddig nem sikerült kívülről átalakítaniuk a viszonyokat. Magyar azt mondja, nincsenek reményei, de a magyar emberek és közélet legnagyobb ellensége az apátia, ő ezt érzi a jobboldalon is: "tudjuk, hogy problémák vannak, hogy ez nem szép, ezt nem veszi be a gyomrom, de van egy jó miniszterelnökünk és jó irányba megy az ország, ne beszéljünk ezekről a dolgokról".

Amikor azt látod, hogy az egész ország pár család kezében van, akkor hová lehet még hátrálni?

- tette fel a kérdést Magyar, hozzátéve: kialakulhat egy normális országban, hogy pár családé az ország fele? A végeredmény a lényeg, az a lényeg, ami ezekben a körökben folyik, mondja, megemlítve, hogy volt szerencséje párszor Tiborcz Istvánnal reggelizni. A Válaszban például felsorolták pár napja azt az irdatlan tulajdonlistát, ami egy emberhez kötődik - mondja Magyar Tiborcz vagyonosodására utalva, majd példaként azt említve, hogy hány szálloda kötődik egy üzleti körhöz az országban. Szerinte ez nincs rendben.

Szövetségeseim nincsenek, mondja Magyar. Arról, hogy ő is a rendszer haszonélvezője, azt mondja, 2018-ig egy civil volt, privát szférában dolgozott, kormánytisztviselő volt, mint sok ezer ember, ellenzékiek és kormánypártiak. Nem mozgott "ilyen" körökben, 2-3 éve került be ezekbe az említett üzleti körökbe - mondta magáról és úgy látja, ami ott folyik, az nem egészséges, vagyis az, hogy a miniszterelnök családjában ilyenek történnek. Arról, hogy Orbán miért engedi, hogy így történjenek a dolgok, azt felelte, vannak nagy emberek, nagy hibákkal.

Az embereknek a jobboldalon is el kell hinniük, hogy ennek meg kell változnia. És ha lenne kormányképes ellenzék, akkor ezek a dolgok nem így működnének - mondja. Arra a kérdésre, hogy a politika porondjára fel akar-e lépni, azt mondta, ez viccnek is rossz. A nyilvánosságnak kell kikényszerítenie, hogy ne így működjön, mondja Magyar, aki szerint az ellenzéknek is tennie kell a változásért, például annak belátásával, hogy amíg Gyurcsány Ferenc ott van, addig Orbán Viktor is ott lesz. És ez a kormányoldalra is igaz: nem igaz, hogy nem tudjuk kikényszeríteni, hogy ne Rogán Antalok legyenek a kormányzat középpontjában - fogalmazott. Arra a kérdésre, hogy Habony Árpádot is ezek közé a figurák közé sorolja-e, Magyar azt mondta, hogy az államfőjelöltek castingolása során felmerült Szalay-Bobrovniczky Kristóf neve is Habony Árpádhoz köthető, Habony pedig Rogánhoz. Ha ő kerül a köztársasági elnöki székbe, akkor Rogán embere kerül a székbe - mondja Magyar.

Én azt gondolom, hogy Rogán Antalnak mennie kell, el kell hinnünk, hogy enélkül is működik.

Mindig azt a választ kaptam, hogy Rogánnal nyertünk négy kétharmadot, de miért kell nekünk kétharmad? - teszi fel a kérdést, amihez hozzáfűzte: sok olyan fideszes vezető politikust ismer, aki már nem akart újabb kétharmadot, mert akkor ne lehet mindent megcsinálni. A sokadik kétharmad már biztosan nem tett jót Magyar szerint, hiszen ellenkező esetben legalább az alkotmánybírók, a legfőbb ügyész, a köztársasági elnök megválasztásánál egyeztetni kell.

Ez a rendszer nem annyira stabil, mint amennyire kívülről látszik, bár kívülről nehezen váltható le - mondja Magyar Péter, hozzátéve, szeretne változást és azt szeretné, ha ez magától, belülről megtörténne, mert amíg a miniszterelnök pozícióban van, ilyen hatalmi centralizációval, ilyen kommunikációval, ilyen szolgálatokkal kívülről nagyon nehéz. Viszont körbenézve, mondja, nagyon gyorsan tudnak összedőlni rendszerek.

Én nem mondom, hogy nekem atombombáim vannak, bár nem mondom, hogy nincsenek, de nem akarok senkit fenyegetni.

Szeretnék változást és szeretném, ha ez magától megtörténne, mondja Magyar, majd arra a kérdésre, hogy készen áll-e arra, hogy komolyabb téteket kitegyen az asztalra, azt felelte: szeretném, ha ez az ország jó irányba menne. Félelem van benned? - tette fel a kérdést Gulyást, mire az a válasz érkezett: Ezek után? Nem meséltem el mindent, sok minden történt, nincs.

"Ha én lennék Rogán Antal, akkor nagyon vigyáznék, hogy Magyar Péternek a haja szála se görbüljön" - tette hozzá.

Amikor Magyartól azt kérdezte Gulyás, hogy nem arról van-e szó, mint Simicska esetében, hogy a hallgatása árát próbálja felsrófolni, az igazságügyi miniszter volt férje azt felelte, hogy szerinte meg akarták fizetni a hallgatása árát még jóval korábban, úgy, hogy ő nem kérte. Részleteket azonban nem mondott. Számára innentől nincs visszaút, mondja, ő ezzel már korábban leszámolt, csak akkor még nem tehette ezt meg. Biztos kellemetlen lesz a mostani kiállása a családja, volt felesége és a gyerekei számára, mondta, de nincs hová hátrálni.

A legnagyobb ellensége a politikai változásnak az apátia, amelyről az ellenzék tehet - vélekedik Magyar. Nem érdemes félni, Magyarországon bárki felléphet, aki a kormány ellen fel akar, kérdés, hogy vannak-e emberek, akik ebbe beleállnak, és vannak-e olyan vállalkozók, akik ezt támogatják és nem függnek bizonyos körökből.
