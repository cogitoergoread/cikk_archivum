---
authors:
- Forgács Róbert
categories:
- ES
title: "Fenyegetett tanárok  Forgács Róbert: „38 év tanítás után, négy hónappal a nyugdíj előtt ez a köszönet a munkámért”"
date: "2022-10-14"
---

> https://hvg.hu/elet/20221014_Fenyegetett_tanarok__Forgacs_Robert_38_ev_tanitas_utan_negy_honappal_a_nyugdij_elott_ez_a_koszonet_a_munkamert

gyesek szerint már összeomlott, mások szerint az összeomlás szélén van a közoktatás, de tény, hogy nincs elég tanár, aki van, az megalázó bérért dolgozik központi tanterv alapján, rossz központi egyentankönyvekből, megterhelően sokat, az iskolaépületek sok helyen rohadnak, a tanulói teljesítmények egyre romlanak, a rendszer világszinten is a legkevésbé egyenlíti ki az otthonról hozott különbségeket. Mindez ellen  a legális érdekérvényesítési lehetőségüktől megfosztva is  egyre többen emelnek szót a pedagógusok közül. A hatalom viszont szintet lépett a retorziókban, amikor tanárokat rúg ki állásából, és több száz fenyegető levelet kézbesít a polgári engedetlen pedagógusoknak. A több száz „renitens” tanár közül ismerje meg Forgács Róbert, az Eötvös József Gimnázium tanárának véleményét.


„2001 óta tanítok az Eötvös József Gimnáziumban magyart és történelmet, de mindent összevetve 38 éve vagyok pedagógus. Hivatalosan négy hónapom van a nyugdíjig, ehhez képest én is megkaptam a figyelmeztető levelet a tankerülettől. Úgyis vehetem, hogy 38 év tanítás után, négy hónappal a nyugdíj előtt ez a köszönet a munkámért. Ez azért elég rosszul esik nekem.

A vétkem az volt, hogy kétszer is polgári engedetlenkedtem. Mi az iskolából 25-en tagadtuk meg a munkát, mindenki megkapta a levelet, csak a többség nem vette át, mert a címére küldték az ajánlott levelet, és nem volt otthon. Én, pechemre, viszont itthon voltam.
Többször is beleálltam a tiltakozásokba a hosszú évek alatt, már 2010 előtt is felszólaltunk a közoktatás ellehetetlenítése ellen, majd a 2016-os kockás inges megmozdulásban is részt vettem. Legutóbb a Nemzeti alaptanterv átalakítása, főleg az irodalom tananyagának szörnyű változtatása miatt emeltük fel a szavunk 2020-ban.

Ami pedig teljesen kiverte nálam a biztosítékot, az a tanári sztrájk ellehetetlenítése. Mi az Eötvösben 60-an engedetlenkedtünk februárban, ez a tantestület háromnegyedét jelenti. Egy napig nem tanítottunk. Az, hogy a Belügyminisztériumhoz tették az oktatást, megint egy minősíthetetlen lépés volt. Ősszel újra beleálltunk a polgári engedetlenségbe. Nagyon fontosnak tartom, hogy most a diákok és a szülők is mellénk álltak. Én mindig mondom a diákoknak, hogy egy hajóban evezünk, és ez most nagyon kijött. Amikor pedig kirúgták a kölcseys tanárokat, akkor már végképp nem lehetett csöndben maradni.

Most már kihúzom valahogy a nyugdíjig, nem hiszem, hogy újra engedetlenkedni fogok. De meglátjuk. Az biztos, hogy pénteken sztrájkolunk.”

