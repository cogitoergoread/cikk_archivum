---
authors:
- hvg
categories:
- HVG
title: "Blikk: Bálint gazda koronavírus-fertőzött volt"
date: "2020-06-29"
---

> https://hvg.hu/elet/20200629_Balint_gazda_koronavirusfertozott

Bálint György felesége jelenleg is karanténban van, ezért a temetéssel meg kell várni a vesztegzár végét.

Bálint György a kistarcsai kórházban elvégzett utolsó koronavírus-teszteredménye pozitív lett, felesége pedig karanténköteles emiatt  mondta a Blikknek Bálint gazda özvegyének egy közeli hozzátartozója.

A lap azt írja, hogy négy napig a siófoki kórházban kezelték Bálint gazdát, a harmadikon csináltak koronavírustesztet, amely negatív lett. Ez után került a főváros közeli intézménybe, ahol pár nap után szintén volt egy negatív teszteredménye. Ám a kétoldali tüdőgyulladás miatt újabbat csináltak, ami már kimutatta a vírust, de mire az eredmény elkészült, a beteg elhunyt, vagyis néhány nappal korábban fertőződhetett meg.

A család értetlenül áll a helyzet előtt, hiszen Bálint György a vírusveszély első perceitől kórházba szállításáig önkéntes karanténban élt, kora miatt vigyázott rá a család.

Mivel Bálint gazda felesége jelenleg is karanténban van, a temetéssel megvárják a kéthetes vesztegzár leteltét. Bálint György temetése nyilvános lesz, július 14-én 11 órakor a Fiumei úti sírkertben helyezik örök nyugalomra.
