---
authors:
- HVG.360
categories:
- HVG
title: "Der Standard: Magyarország a teljes sötétség felé tart"
date: "2020-07-27"
---

> https://hvg.hu/360/20200727_Der_Standard_Magyarorszag_a_teljes_sotetseg_fele_tart

Az osztrák lap szerint az Index bedarálása után nem túl rózsásak a kilátások: Orbán Viktor mindent meg fog tenni, hogy további lapokat lehetetlenítsen el.

Der Standard szerint a címben tett állítást támasztja alá az is, hogy jelenlegi formájában bizonyosan megszűnik az ország vezető digitális lapja, az újságírás világítótornya. Így búcsúzik a hírportáltól Csekő Balázs, aki 15 éve él Bécsben, szabadúszó újságíró, miután politológusi diplomát szerzett az osztrák főváros egyetemén. Úgy fogalmaz, hogy az Index intézmény volt, egy életérzés, kulturális kincs, egy hungarikum. A legtöbb magyar az oldalairól értesült a hírekről, pártállástól függetlenül. Naponta másfél millióan kattintottak rá, azaz milliók számára alfának és omegának számított az on-line kínálatban. Egy egész nemzedék cseperedett fel az anyagain.

Támogatta a gyengéket és pellengérre állította a hatalmasokat, és nem nézte, hogy éppen ki kormányoz. Ahogy az illik egy profi és elfogulatlan orgánum esetében. De az átvételére nem tegnap indult az első kísérlet, már régóta szálka volt az Orbán-kabinet szemében. Hogy sorsa megpecsételődött, abban alighanem a múlt őszi önkormányzati választások játszották a döntő szerepet. A Fidesz gyenge eredménye ugyanis ébresztővel ért fel a miniszterelnök számára. Az ellenzék sikerében nem kis része volt a Borkai-féle unga-bunga videónak, amely ugyan másutt jelent meg, de az Index nélkül nem kavart volna ekkora botrányt. Ilyen kényelmetlen helyzet azonban még egyszer nem fordulhat elő.

A site-nál az utóbbi években egymást követték a tulajdonosok, sorra jöttek, majd búcsúztak az oligarchák, míg csak fel nem bukkant a színen Vaszily Miklós, Orbán bizalmasa, aki már engedelmességre bírt több kritikus szerkesztőséget. Onnantól kezdve nem volt kétséges, hogy az Index bármikor lehúzhatja a rolót.  

A múlt hét politikailag igen alkalmasnak kínálkozott, hogy megtegyék a döntő lépést: két nappal az EU-csúcs után, nem egészen öt hónappal az amerikai választás előtt, a mostani törvényhozási időszak kellős közepén. Úgy hogy Orbán legszűkebb köre elérkezettnek látta az időt, hogy megindítsa a végső rohamot.

De hogy így alakult, az igazából nem lehet meglepetés senki számára, hiszen így működik az illiberális hatalom. Az Orbán-rezsim nem visel el semmiféle bírálatot, ami veszélyt jelenthet a rendszerre nézve. A nagyfőnök nem szeretne reszketni, mint nemrégiben a lengyel szövetségesek az elnökválasztás miatt.

De a kilátások sem túlzottan rózsásak. A kormányfő egyre szorosabbra akarja vonni az ellenőrzést. Már levett a tábláról egy sor nemszeretem médiatényezőt, és mindent meg fog tenni, hogy szétverje a pártatlanság és a függetlenség maradék szigeteit. A rendszer lényege ugyanis, hogy addig harcol az „ellenségekkel” szemben, amíg azok csak el nem fogynak.Ily módon ne legyen senkinek sem illúziója, már megvan a következő célpont. Az RTL Klub, a HVG, a 444.hu és a 24.hu egyaránt olyan, nagyobb orgánum, amely nem a hatalom szája íze szerint tálalja az eseményeket. És az Index, a legbefolyásosabb médium bedarálása után minden lehetséges. A magyar nyilvánosság újabb fáklyáját taposták el. Ennélfogva már nem sok világít, egészen addig, amíg be nem következik a teljes sötétség.
