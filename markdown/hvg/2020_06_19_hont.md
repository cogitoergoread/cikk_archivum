---
authors:
- Hont András
categories:
- HVG
title: "Terített betli: káosz és kavarás az ellenzékben"
date: "2020-06-19"
---

> https://hvg.hu/360/202025__szeteso_ellenzek__fideszes_leigazolas__kiserto_mult__teritett_betli

Sokkal inkább egymással és magukkal vannak elfoglalva az ellenzéki pártok, mintsem a Fidesszel.

A koronavírus megjelenése óta eltelt heteknek egyértelműen a kormány volt a nyertese. A rendkívüli időszak végén az ellenzék megpróbálta rendezni sorait  ebből egyelőre annyi látszik, hogy még inkább összekuszálta őket. A Momentum tisztújítása általános megrökönyödést okozott, a Jobbiknál folytatódtak a kilépések, az MSZP pedig rém kínos videós botrányba keveredett.

Sokan fölkapták a fejüket, amikor kiderült, hogy a Momentum napokban megválasztott új elnökségébe nem került be a párt két ismert politikusa, Donáth Anna európai parlamenti képviselő és Kerpel-Fronius Gábor főpolgármester-helyettes.Bekerült viszont egy volt fideszes országgyűlési képviselő, Körömi Attila. Nem is a Fidesz-múltja váltotta ki a legnagyobb megütközést, hanem az, hogy képviselőként egykor nem szavazta meg az uniós csatlakozást, támogatta viszont a budapesti olimpiarendezést, és 2004-ben a szélsőjobboldali Jobbikhoz csatlakozott.

Fekete-Győr András, a tisztségében megerősített Momentum-elnök és az érintett azzal magyarázkodott: a ratifikáció elutasítása igazából annak szólt, hogy a képviselő népszavazást szeretett volna, és különben is az összes eddigi pártjában a polgári Magyarország ideáját kereste.

Most azt hagyjuk, hogy az ominózus országgyűlési voksolást megelőzte egy referendum az EU-csatlakozásról. Érdekesebb, hogy egy digitális bennszülöttként fölnőtt generációt képviselő párt hirtelen elfelejtkezett az internet létezéséről. Körömiről pillanatok alatt derült ki, hogy nem mond igazat. Egy, a Jobbik honlapján föllelhető interjúban maga árulta el, hogy már a népszavazáson is nemmel szavazott a csatlakozásra; utóbbit egyenesen károsnak nevezte.

Előkerült továbbá a 2005-ös köztársaságielnök-választáskor kiadott közleménye, amelyben Sólyom Lászlót „a liberális értelmiségnek, az SZDSZ holdudvarának előretolt ékének” titulálta, akinek megválasztásával „a liberalizmus további térnyerése valósul meg”, amelynek „társadalompolitikai veszélyei beláthatatlanok”.

Érdekes gondolatok az európai liberálisokhoz tartozó szervezet új elnökségi tagjától, akinek a fölemelkedését ugyanakkor hiba volna valamiféle jobboldali fordulatként értelmezni. A tisztújítás, amelyben a párt eddigi legsikeresebb korszakának vezető testülete szinte teljesen lecserélődött, inkább tűnik üzemi balesetnek. Azok között, akik meglepődtek a momentumos küldöttek döntésén, ott vannak szép számmal a párt tagjai és egytől egyig az eddigi elnökségi tagok.

A HVG munkatársának a momentumos vezetők mind a vállukat vonogatták, amikor a belső választás került szóba. A Zoomon lebonyolított küldöttgyűlés inkább látszik egy „te megszavazod az én jelöltemet, én megszavazom a tiédet” kicsinyes játszmának, mint bármiféle koncepció érvényesülésének. A Momentum azzal nem szembesült még, hogy döntései immár nem csupán belső taktikázások. És itt egy mondat erejéig érdemes visszatérni Körömihez.

„Attilával nem ideológiai vagy más efféle problémánk volt, hanem minőségi. Egyszerűen nem tartottuk alkalmasnak, hogy akár megyei szinten vezető pozícióba engedjük”  ezt már a Jobbik egyik korábbi befolyásos személyisége mondta a HVG-nek. Kérdés, hogy a párttól azóta távol került volt politikus ma tudna-e bármiféle személyzeti politikát is érvényesíteni korábbi szervezetében. A Jobbik az elmúlt hetekben a fölbomlás különös jeleit mutatta.

Távozott a pártból Sneider Tamás volt elnök, akit a Jakab Péter nevével fémjelzett új vezetés száműzött a parlamenti alelnöki tisztségből. Az adok-kapok akkor vett újabb, komikus fordulatot, amikor kiderült, hogy jogilag még mindig a már pártonkívüli Sneider tekinthető a Jobbik elnökének, mivel Jakabék nem jegyeztették be a korábbi változásokat. És ezzel még mindig nem volt vége.

A Jobbikhoz köthető talán minden idők legszórakoztatóbb pártelhagyása, szintén az elmúlt hetekből.

A frakció és az elnökség közösen szólította föl Varga-Damm Andreát, hogy adja vissza a mandátumát, mivel a képviselő volt a témafelelőse annak a salátatörvénynek, amelyben a kormány elrejtette azt a rendelkezést, aminek értelmében a nemzetbiztonsági szolgálatok korlátlan rálátást kaphatnak az állampolgárok adataira. A Jobbik ezt Varga-Damm instrukciói alapján megszavazta, majd közleményben határolódott el a döntéstől; ekkor került sor az említett felszólításra is.

Később azonban a jobbikosok meggondolták magukat, és frakcióülésre invitálták Varga-Dammot, ahol kifejtették, hogy mégis szívesen dolgoznának együtt vele. A beszámolók szerint Varga-Damm elmosolyodva közölte, hogy ki kell mennie a mosdóba, ahonnan soha többé nem tért vissza. A Jobbik ezután az LMP-s Ungár Péternek esett neki, aki résztulajdonosa annak az Azonnali portálnak, amelynek Sneider és Varga-Damm nyilatkozott.

Eközben az MSZP-ben úgy gondolták, hogy az ellenzéknek a kormánnyal is foglalkozni kéne, készítettek hát egy videót, amelyen Korózs Lajos képviselő beszélget egy magát mentőtisztnek nevező nővel arról, hogy tíz hazaküldött betegből kilencen meghaltak. Csakhogy az MSZP-ben is elkövették azt a hibát, hogy nem néztek rá a netre. Néhány éve ugyanez a nő például egy Schmuck Andor által szervezett rendezvényen még orvosként lépett fel (most viszont már semmiről nem hajlandó nyilatkozni).

„Lelkileg összeomlottunk, romokban vagyunk”

 vallotta be a HVG-nek a szocialisták egyik képviselője, érzékeltetve, milyen mélyre vetette vissza az eset a pártot az ellenzéken belüli helyezkedésben. Kiszolgáltatottak lettek a kormány által ellenőrzött rendvédelmi szerveknek is: az ügyben nyomozás indult, már házkutatást is tartottak. A szocialistáknak  a saját belső feszültségeikkel küzdő momentumos, jobbikos és LMP-s politikusokkal együtt  mindössze annyi energiájuk maradt, hogy Gyurcsány Ferenc és a DK lépéseit kémleljék.
