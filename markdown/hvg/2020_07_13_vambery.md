---
authors:
- Murány Gábor
categories:
- HVG
title: "József Attilát és Rákosi Mátyást is védte a „gondolatszabadság prófétája"
date: "2020-02-03"
---
 
> https://hvg.hu/360/202028__vambery_rusztem__jogtudoscselek__neves_vedencek__elevulhetetlenseg#utm_source=hvg_hvg360&utm_medium=email&utm_campaign=newsletter2020_07_13&utm_content=hvg360

Kortárs hívei a gondolatszabadság profétájává kiáltották ki, esküdt ellenfelei, szaktudását elismerve, inkább izgága fiskálisnak titulálták a jogegyenlőség elvéhez a jogállamiságot nélkülöző időkben is konokul ragaszkodó Vámbéry Rusztemet.

„Új Széchenyire van égető szükség, aki a revízió kérdésében az országot kiemelje az ellenforradalmi káprázatból s megmutassa az utat, amely oktondi keleti álmokból a nyugati realitások értékeléséhez vezet”  sóhajtott fel 1928-ban a Századunk című folyóirat hasábjain a főszerkesztő. A revízió tízparancsolata című esszépamfletjében az ügyvédként és publicistaként egyre ismertebb Vámbéry Rusztem élesen kikelt az „elmúlt idők ábrándos siratóinak kardcsörtetése” ellen, mert ahogy „nincs módunkban az elvesztett háborút utólag megnyerni”, Trianon után fölösleges „a történelem meg nem történtségében” reménykedni.

„Mi is tarthatnánk a honfibútól remegő felköszöntőket, s ha nem tesszük, erre talán mégis lehet egyéb okunk, mint a népszerűtlenségre irányuló olthatatlan szomjúságunk”  csillantotta meg jellegzetes iróniáját Vámbéry, mielőtt váteszi figyelmeztetéssel zárta volna hozzászólását a honvisszaszerzésről: „Az út, amelyen haladunk, nem a revízió, hanem a katasztrófa folytatása felé vezet.”

Olthatatlan vágyat a népszerűtlenségre Vámbéry ugyan sosem érzett, ám az gyakorta mégiscsak megtalálta őt, akinek vezetékneve a XIX. század vége óta  apja, az orientalista tudós Vámbéry Ármin nyomán  a turáni gondolat áruvédjegye volt. A jeles tudós „almája”, az 1872-ben született Rusztem messze gurult a fától: atyja akaratának ellenszegülve nem keletre, hanem nyugat felé indult. Halléban és Genfben jogi tanulmányai végeztével hazai karrierje is gyorsan ívelt fölfelé: a magyar kriminológia megalapozója, egyetemi tanára, s közben királyi táblabíró volt.

Utóbbi hivatalából politizáló hajlama miatt vonult vissza. Alapítója, majd elnöke lett a Polgári Radikális Pártnak, s ebbéli funkciójából fakadóan 1918-ban, az őszirózsás forradalom után a Nemzeti Tanácsnak is tagja lett. Hiába volt kezdettől esküdt ellenfele a Tanácsköztársaságnak  amely elől pár hónapra Bécsbe menekült , katedrájától megfosztottan 1920-ban, 48 évesen pályamódosításra kényszerült.

A politikai és sajtóperekre specializálódott ügyvéd tárgyalótermi fellépéseivel, a kikezdhetetlenül érvelő jogtudósi tanulmányaival, valamint ezeket szarkazmussal vegyítő publicisztikáival igen hamar kivívta a regnáló hatalom ellenszenvét, ugyanezért viszont hívei „a gondolatszabadság prófétájának” keresztelték. Jogtudósként és gyakorló védőként egyaránt kifogásolta az 1921-es „rendtörvényt”, a berendezkedő Horthy-éra alapjogszabályát, amelyekkel a szabad véleménynyilvánítást is korlátozni lehetett.

Az általa szerkesztett Jogtudományi Közlönyben elvi alapon szedte ízekre a szóban forgó paragrafusgyűjteményt. Védőként aztán a fehérterror visszaéléseit cikkek sorában feltáró („külföldi ügynök”) újságíró, Szász Zoltán, néhány évvel később a Somogyi BélaBacsó Béla-gyilkosság részleteit feltáró, dokumentáló oknyomozó riporter, Fényes László szólásszabadságáért és letartóztatásának megszüntetéséért indult harcba.

Ezen évekig elhúzódó ügyekben Vámbéry ugyan mérsékelt sikereket könyvelhetett csak el, a tárgyalások során viszont meglepő riposztokkal hozta zavarba ellenlábasait. 1922-ben például a regnáló miniszterelnök, Bethlen István kijelentését („nálunk nincs telefoncenzúra”) idézve fejezte ki kételyét annak a közte és a vádlott közötti távbeszélgetést rögzítő iratnak a hitelességében, amelyet az ügyész bizonyítékként terjesztett elő.

1933 februárjában, amikor az ügyészség nemzetgyalázás miatt a vádlottak padjára ültette a Halálbüntetés Ellenes Liga röpiratának szerzőit, Szimonidesz Lajos evangélikus papot és több más költő, író mellett József Attilát, védbeszédét Vámbéry azzal kezdte, hogy ismertetni kívánta a liga célkitűzéseit. „Ez nem tartozik a tárgyhoz”  vágott közbe a bíró, mire a közönségnek is játszó ügyvéd  „derültség közepette”  előhúzott egy gépelt lapot, mondván: „A tárgyalás vezetéséből már előre sejtettem, hogy emiatt semmisségi panaszt kell bejelentenem, s ezt már előre írásban elkészítettem.”

József Attilát egyébként Vámbéry nem először védte sikerrel. Amikor 1923-ban a Kékmadár című kis folyóiratban megjelent a Lázadó Krisztus című vers, a költőt a különösen sértő „munkámban, Uram, érek annyit, mint Te / Nagy passziódban” sorok miatt istengyalázással vádolta meg az éber sajtórendészet. Bő esztendő kellett ahhoz, hogy fellebbezések után a Kúria elfogadja az ügyvéd semmisségi panaszát. A magyar irodalom közvetve két József Attila-verset is köszönhet Vámbérynek. A persorozat közepén a költő  mint tudható, honorárium gyanánt  jelentette meg védőjének szeretettel ajánlva a Milyen jó lenne nem ütni vissza című remeklését.

Vámbéry legnagyobb visszhangot kiváltó ügye kétségkívül az 1935-ös Rákosi-per volt, amely 1934 nyarán azzal a justizmorddal kezdődött, hogy a lázadás miatt nyolcéves büntetését kitöltő Rákosi Mátyást nem bocsátották szabadon, hanem tanácsköztársasági népbiztos-helyettessége miatt új eljárást indítottak ellene. „Büntetőjogunk nem mondható ugyan érzelgősnek, de olyan szabályt mégsem ismer, amely szerint a kutyának darabokban kell levágni a farkát, hogy kevésbé fájjon”  kommentálta a hírt a jogtudós, aki már Az elévült elévülés című cikkében hangsúlyozta: „Közömbös, hogy e méltánytalanságok és injuriák bolseviki vádlottakkal esnek meg. Jogászi szemmel nézve cseppet sem lennének kevésbé fölháborítók, ha fasiszták közül, vagy más tarka-inges szerzetből kerülnének ki a szenvedő alanyok.”

Valószínűsíthető, hogy Vámbéry ennek a fejtegetésnek köszönheti a Moszkvából érkező  és 3000 svájci frankkal honorált  védői felkérést. De ettől még a bíróság előtt nem festette rokonszenvessé a dimitrovi babérokra törő, életfogytiglanira mentett védencét. Akinek népbiztosi szerepét a perben  egyébként a valóságnak megfelelően  jelentéktelennek nevezte. „Nem csoda, hogy a Rákosi-perről 1950-ben megjelent kötet szinte teljesen kiretusálta Vámbéryt a történetből”  írja a jogvédő előd két világháború közti peres ügyeit összegző, még kéziratos tanulmányában Sárosi Péter történész.

„Nagy tudásán s hallatlan becsületességén kívül legjobban a bátorsága ejt meg, mellyel ez a legmaibb míveltségü s legfrissebb tájékozottságú polihisztor 1932-ben egy könyvvel áll ki és mer kiállni, melyet a liberalizmus, a demokrácia (...) katekizmusának lehetne nevezni”  írta Az élő múlt című új kötetéről az egykori Nyugat-alapító Ignotus a Magyar Hírlapban. Ugyanez idő tájt, a baljós németországi fejlemények árnyékában találta meg Vámbéryt a Literatura című folyóirat (kör)kérdése is, mit tenne, ha diktátor lenne. „Első dolgom volna, hogy lemondjak a diktatúráról”  felelte csípőből, mielőtt fejtegetni kezdte volna, hogy „szellemi élet szabadság nélkül épp oly kevéssé képzelhető, mint testi élet levegő nélkül”.

Ami Magyarországon 1938-ra fogyott el körülötte, mikor is egy cikket jelentetett meg a The Manchester Guardianban az akkori menekültügyről, az európai zsidóság helyzetéről. Ebben még annak a „nemzetáruló” gondolatának is hangot adott, hogy „a problémák radikális megoldására nincs más mód, mint az, hogy azok a nemzetek, akik még nincsenek híján az emberi érzésnek, erélyes együttes akcióval akadályozzák meg a további üldöztetést”. A „hazáját a külföld előtt kompromittáló”, „a magyarság türelmével becstelenül visszaélő” izgága intrikus emigrációba kényszerült, amerikai szervezkedését 1941-ben azzal honorálták, hogy megfosztották magyar állampolgárságától.

Egyfajta jóvátétel volt, hogy 1945-ben az Ideiglenes Nemzetgyűlés nyolcadmagával  közfelkiáltással  invitálta a soraiba mint kiemelkedő közéleti személyiséget. 75 évesen lett washingtoni követ, háromnegyed év múlva, 1948 májusában, a kommunista párt hatalomszerző praktikáit megtapasztalva, halála előtt öt hónappal lemondott posztjáról. Lépését, régi szokása szerint, bonmot-ba sűrítve indokolta: egykori védencét, Rákosit egy új perben már nem tudná megmenteni az akasztófától.
