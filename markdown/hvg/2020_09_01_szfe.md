---
authors:
- hvg
categories:
- HVG
title: "Több színművészetis hallgató elkordonozta az egyetemet, nem engedik be Vidnyánszkyékat"
date: "2020-02-03"
---

> https://hvg.hu/itthon/20200901_szinmuveszeti_egyetem_szfe_tuntetes_barikad_vidnyanszky_attila

A hallgatók még a hétfő esti tüntetés után állítottak barikádot. Egyikük közölte: a diákok döntik el, milyen vezetőket, oktatókat engednek be.


A Színház- és Filmművészeti Egyetemnél (SZFE) tartott hétfő esti tüntetés után az intézmény több hallgatója letáborozott az épületben, majd blokádot állított. Szemlátomást hosszú éjszakájuk volt, többen haza sem mentek az egyetemről. A helyszínen sátrakat is állítottak, valamint hálózsákokat hoztak.

Csernai Mihály, az SZFE hallgatói önkormányzatának elnöke a hvg.hu-nak a helyszínen elmondta, hogy jelenleg is szervezik az hosszabb távú ellenállást, meg akarják akadályozni, hogy Vidnyánszky Attila, a kuratórium új elnöke belépjen az épületbe.

Ugyanakkor készek együttműködni, de csak akkor, ha az új vezetés meghallgatja korábbi kéréseiket.

A szorgalmi időszak szeptember hetedikén kezdődik, Csernai Mihály szerint készek akár addig is kitartani. A tervük az, hogy váltásban lesz az intézmény területén folyamatosan 15- 20 ember, hogy az általuk el nem ismert vezetők ne jussanak be. Mint mondta, délután három órakor fognak többet mondani a nyilvánosságnak.

Szurdi Panni, az egyik diák az ATV Start című műsorában azt mondta, a diákok döntik el, milyen vezetőket, oktatókat engednek be, és kiket tartanának távol az intézménytől.

Az SZFE Vas utcai épületénél hétfő este tartottak újabb demonstrációt, amiért az intézmény szeptembertől alapítványi formában működik tovább. Az alapítvány kuratóriumi elnöke Vidnyánszky Attila lett, akinek kinevezése ellen az egyetem több munkatársa és a diákság is tiltakozott. A hétfői demonstráción elhangzott: a hatalom megszállta az intézményt, amely azért történik,

"mert a Színművészetiről gondolkodni képes emberek kerülnek ki, "nem pedig droidok".


A tüntetés előtt az SZFE szenátusa és a vezetése is lemondott, mert szerintük az autonómia minden lényeges elemét felszámolták. Vidnyánszky erről később azt mondta: nem örül neki, illetve reméli, hogy "lecsillapodnak a kedélyek és nagyon hamar érezhetővé tudjuk tenni a pozitív változási folyamatokat".
