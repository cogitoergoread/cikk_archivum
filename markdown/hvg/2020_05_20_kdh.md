---
authors:
- Katona Tamás
categories:
- HVG
title: "A KSH volt elnöke ad pár szempontot, miért kezeljük óvatosan a hivatalos statisztikát"
date: "2020-05-20"
---

> https://hvg.hu/360/20200520_Tenykephianyok_katona_tamas_ksh

A foglalkoztatási, kereseti és inflációs adatokat övező  a járvány kezdete óta megnőtt  bizalmatlansághoz a módszertan változtatása és a költségvetés átláthatatlansága is hozzájárul  figyelmeztet a HVG-nek írt elemzésében Katona Tamás, a Központi Statisztikai Hivatal korábbi elnöke.

A koronavírus megjelenése óta a társadalom, néhány bizonytalan adattól eltekintve, nem kap tájékoztatást a valós helyzetről. E hiányhoz hozzájárul, hogy az idei első két hónap vagy az első negyedév statisztikai adatai  mind a morbiditási-mortalitási, mind a foglalkoztatási, munkanélküliségi mutatók  még a járványt megelőző időszak tényeit mutatják, noha a közösségi lét korábbi mintáit számos társadalmi és gazdasági területen felülírta a járvány. Ez részint a statisztika módszertani sajátosságából adódik: a jelenségek regisztrációját követően felülvizsgálják a gyűjtött ismérvek megbízhatóságát, tipizálják és csoportosítják az adatokat, és előre meghatározott rendben teszik közzé azokat.

A rendkívüli helyzet azonban a szokásosnál gyorsabb tájékoztatást kívánna meg.

A Központi Statisztikai Hivatal negyedévenkénti munkaerő-felvétele lakossági kikérdezésen alapul; márciusban a 15 ezer kiválasztott háztartás egy részét még a hónap első felében  azaz a járvány megjelenése előtt  keresték fel. Ráadásul a KSH az eddigi személyes adatfelvételről áttért a telefonosra, az idősort tehát a módszertan változása miatt is óvatosan kell kezelni.

A másik információforrás a Nemzeti Foglalkoztatási Szolgálat adatközlése, amely a nála nyilvántartásba vett munkanélküliek számát és összetételét közli havonta, a hónap végére vonatkozó nyilvántartás alapján. Ez 2020 áprilisáig rendre a tárgyhónapot követő 2022. napon jelent meg. Ezúttal azonban a Nemzeti Foglalkoztatási Szolgálat több mint két hétig visszatartotta az aktuális adatokat, korábbi adatbázisát pedig eltüntette, és az nem is került vissza a  formájában átalakult  honlapra. Ez kikezdi a statisztikai adatok iránti bizalmat.

Lehet, hogy csupán technikai hibáról van szó, bár erre  ellentétben a Nemzeti Választási Irodával  nem hivatkoztak. Ennél súlyosabb probléma a legutóbbi, március végi adatok megbízhatósága a regisztrált munkanélküliekről. A veszélyhelyzeti kormánydöntésnek megfelelően a munkaügyi kirendeltségeken a szokásos félfogadás szünetel, kizárólag telefonon vagy interneten tett bejelentés alapján kapott időpontban lehet felkeresni az irodákat. Ugyanakkor általánosan két-három hetes terminusra adnak időpontot, így a március végi munkanélküliségi adatból nem derül ki, hogy hányan várakoztak még a bejelentkezésre.

A munkaügyi adatok között kitüntetett szerepük van az átlagkeresetre vonatkozóknak is. A KSH hosszú ideig, saját adatgyűjtés alapján, a költségvetési szervezetek és a legalább öt főt foglalkoztató vállalkozások alkalmazottainak keresetét mérte fel. A múlt év elején megváltozott a módszer, azóta az adóhatóságtól veszi át az adatokat, mégpedig nem csupán a korábbi körre, hanem valamennyi foglalkoztatottra vonatkozóan.

