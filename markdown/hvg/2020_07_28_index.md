---
authors:
- Windisch Judit
categories:
- HVG
title: "Polyák Gábor: Ha Vaszily megjelenik, egyértelmű, hogy a háttérben Orbán már hozott egy döntést"
date: "2020-07-28"
---

> https://hvg.hu/360/20200728_polyak_index_orban_vaszily_bodolai_dull_sajtoszabadsag


**Annak, ami az Indexszel történt, a világon semmi köze a piachoz - mondta a hvg360-nak Polyák Gábor jogász, a Mérték Médiaelemző Műhely vezetője. Szerinte az Index igazgatóságának elnöke, Bodolai László súlyosan elmérte mozgásterét, mikor azt hitte, valódi alkupozíciója van Vaszily Miklóssal, az Index hirdetéseit értékesítő Indamédia résztulajdonosával, a TV2 elnökével szemben. Amiatt, ami az Indexszel történt, a jogász szerint hatalmasat romlott a sajtószabadság helyzete. A kormányoldal most a Centrál tulajdonosára szállt rá, amiből még bármi lehet. Interjú.**


hvg.hu: Meddig lesz téma az, ami most az Indexnél történt? Elmúlik két hét alatt, vagy ennél nagyobb a súlya?

Polyák Gábor: Erre azért nehéz válaszolni, mert eddig minden történet - az Origo, a Népszabadság - elmúlt néhány hét elteltével. Az a kérdés, hogy az indexes újságírók milyen gyorsan találnak magukra és kezdenek előállni ötletekkel. Ha ügyesen kitalálják, hogy merre kezdenek építkezni, akkor van esély rá, hogy hosszan tartó történet legyen, mert akkor nem csak a hiány marad, hanem látjuk, hogy valami épül. Európai szinten viszont nem hiszem, hogy ez tovább tart, mint a Népszabadság ügye, de ez megint adott egy okot arra, hogy a magyar médiahelyzetről beszéljünk, beszéljünk és beszéljünk... De attól tartok, semmi sem fog történni, mint ahogy eddig sem történt.

hvg.hu: Ez sajtószabadság-kérdés vagy piaci ügy?

P.G.: Magyarországon a médiában nagyon régóta nincsenek piaci ügyek, egyszerűen nincs olyan valódi médiapiac, amin néhány kivételtől eltekintve a szereplők meg tudnának élni. Az Index azért volt egy öszvér történet, mert nagyon erős szereplőként voltak valódi reklámbevételei, de azok egy csatornán, az Indamédián keresztül jutottak el hozzá, ami 2018 óta a Fidesz kezében van. Azóta nyilvánvaló, hogy az Index sorsa nem a piacon múlik. Hozzá kell tenni azt is, hogy mikor 2010-11-ben Spéder Zoltán tulajdonosként megjelent az Indexben, a piac nem egészen azt jelentette a lap, mint egy nyugat-európai médium számára. Annak, ami az Indexszel történt, a világon semmi köze a piachoz. Még ha el is hiszem, hogy a koronavírus és a barométer átállítása érezhetően csökkentette a reklámbevételeket, eddig a pontig eljutni kizárólag politikai szándék eredménye volt.

hvg.hu: Több forgatókönyvet hallani arról, hogy mi történt. Ön milyen politikai szándékot lát a háttérben? Egy interjúban azt mondta, hogy árnyaltabban látja Bodolai László szerepét.

P.G.: Vaszily Miklós szintűt. Mikor egy ilyen súlyú szereplő megjelenik egy médiumnál, akkor az a legeslegfelsőbb politikai döntéshozói szinteket jelenti. Vaszily az elmúlt években a szó legrosszabb értelmében a Fidesz médiapolitikai végrehajtója volt, a legaljasabb és legsötétebb történetekben vett részt. Ha Vaszily Miklós megjelenik, onnantól kezdve egyértelmű, hogy a háttérben Orbán Viktor maga is hozott már egy döntést.

Tényleg nem gondolom, hogy Bodolai László maga volt az ördög vagy a főszereplő ebben a történetben, ő a legutolsó pillanatig próbált olyasfajta mozgásteret biztosítani a szerkesztőségnek, amiben tudták volna végezni a munkát. Egyszerűen bekerült egy olyan helyzetbe, ahol súlyosan elmérte saját mozgásterét, hiszen neki nincs valódi alkupozíciója Vaszily Miklóssal szemben. Azt nehéz volt barátilag nézni, mikor elküldte Dull Szabolcsot. Nyilván ez a lépés nem oldotta meg az esetleges gazdasági problémákat.

hvg.hu: Bodolai arra hivatkozott, Dull Szabolcs üzleti titkokat fecsegett ki (amit Dull visszautasított), ezért rúgta ki.

P.G.: A 24.hu volt az első, amelyik tudósított arról, mi a terv az Indexszel, de nem tudom megítélni, hogy Dull mit csinált a háttérben. Lehet, ha nem egy ilyen kiélezett helyzetben, hanem korábban, más okból, másképp távolítja el Bodolai a főszerkesztőt, akkor az nem jelenti az Index végét, de nem hagyott a szerkesztőségnek ezzel sok mozgásteret. Biztos, hogy a szerkesztőség 2018 óta tudta, hogy pengeélen táncol, és bármelyik nap bejelentkezhet a Fidesz azzal, hogy bezárják, átalakítják, hogy kevésbé legyenek bátrak és sokszínűek. Nagyon közel kerültek ahhoz, hogy ez megvalósuljon. Dull eltávolítása a szerkesztőség számára nem hagyott más lehetőséget.

hvg.hu: Az Átlátszó főszerkesztője, Bodoky Tamás nem így látja, azt mondta, a szerkesztőség feladta a várat ahelyett, hogy megvédte volna.

P.G.: Ezzel nem értek egyet. Nem látom fekete-fehéren az ügyet, de szerintem a szerkesztőség a helyes döntést hozta meg, pontosan tudták, hogy ezen a ponton túl el fog indulni egy sokkal erősebb nyomásgyakorlás. Vaszily Miklós nem azért jelent meg a színen, hogy megmutassa az arcát. Ahol ő megjelenik, ott nagyon komoly átalakítások várhatók, ami nem biztos, hogy többet jelent annál, mint hogy bizonyos témákról nem lehet beszélni, vagy bizonyos szavakat muszáj vagy éppen tilos használni, de ez egy szabad újságíró számára önmagában is elfogadhatatlan. Nem volt visszaút, ha most nyelnek, az azt jelenti, hogy le lehet nyomni a torkukon egy főszerkesztő eltávolítását, és szép fokozatosan mindig lesz néhány ember, akinek a torkán egyre több mindent le lehet nyomni, a szerkesztőség és az újságírók pedig szépen észrevétlenül elvesztik azt a morális tartást, ami az Index súlyát és értékét adta.



Az Index újratoborzását viszont, amit Bodolai most tesz, nem tartom a sajtószabadsággal összeegyeztethetőnek (Bodolai tagadja a toborzást, azt állítja, újságírók maguk jelentkeznek - a szerk.), ez már nem az az Index lesz, ami miatt annak idején az ő szerepe is létrejött, hogy a politikától való távolságtartást garantálja. Ennek vége.

hvg.hu: Ez nem az az Index lesz, ami volt, de az Origo példáján látjuk, hogy az olvasók jelentős részét nem zavarja, mi van egy portálon, az Origónak annak ellenére van kiemelkedő látogatottsága, hogy kormánypropagandát tol.

P.G.: Ez engem mindig is meglepett. Elég sokáig tartott, míg az olvasók reagáltak, de megtették, az Origo fokozatosan elvesztette a vezető hírportál pozícióját. Nem zuhant be a látogatottsága, de sokkal kisebb volt a vihar körülötte. Az Index kvázi szimbólum, és az ilyen szimbólumokkal nehéz mit kezdeni, még ennek a rendszernek is nehéz a saját képére formálni. A Népszabadságot sem próbálták meg fazonírozni, hanem bezárták. Azt nem tudom megjósolni, hogy milyen hatása lesz egy Index 2.0-nak új újságírókkal, más hangnemmel, még ha nem is olyannal, mint az Origóé. Most jelentősen bezuhant az olvasottsága, ez egy komoly kár a brandnek, és ennek van hírértéke.

hvg.hu: Volt olyan pont, ahol ezt még meg lehetett volna állítani?

P.G.: Amikor 2018-ban a Fidesz megjelent, ennek tulajdonképpen vége volt. Azelőtt kellett volna megvásárolni valakinek az Indamédiát Spédertől és az Indexet kiadó alapítványt létrehozó Nanga Parbatot meg Simicska Lajostól. Addig volt kifarolási pont, míg Simicska el nem vesztett minden pozíciót, amíg valamiféle döntési helyzetben volt. Utána ugyanis lehetett tudni, hogy nem tudja az érdekeltségeit eladni olyan embereknek, akik nem a Fideszhez kötődnek. Az látszott, hogy a Fidesznek nincs kész terve arra, hogy mit kezdjen az Indexszel, és az újságírók még végezhették a munkájukat, ezzel a fejük fölött lebegő karddal.

hvg.hu: Ön szerint miért nem tudott vele mit kezdeni? Nagyon régóta lehetett hallani, hogy be akarják szántani, ki akarják lúgozni, csak eddig nem merték meglépni.

P.G.: Nem tudom, csak azt látom, hogy ez 2018 óta bármikor megtörténhetett volna. Akkor egy párton belül súlytalannak számító figura jelent meg (Oltyán József kecskeméti KDNP-s politikus lett a Nanga Parbat és az Indamédia résztulajdonosa, őt váltotta idén tavasszal Vaszily - a szerk.), de Vaszilyvel minden megváltozott, meg is indult egy átalakítási terv. Azt sem gondolom, hogy Gerényi Gábor az ördög képviselője lett volna, de jelen helyzetben a Gerényi-terv (amely az Index szétdarabolásával járt volna - a szerk.) komoly kockázatot jelentett volna a szerkesztőségre, hiszen bármely pillanatban bármilyen újságírócsapatot lecserélhettek volna. Itt sem üzleti kérdésről volt szó, hanem hogy bízunk-e abban, hogy a tulajdonos valóban tőlünk rendeli meg a híreket. Erre senki semmilyen garanciát nem tudott adni.

Szerintem elindult a gondolkodás, hogy az Indexet hogyan lehetne úgy kicsinálni, hogy az ne legyen nagyon látványos, mert azt el akarták kerülni. Többször is elhangzott, Orbánnak egy pont volt az Index, mármint abban a tekintetben, hogy ha a Nyugat kifogásolja a sajtószabadságot, akkor Orbán rá tudott mutatni, hogy a legnagyobb elérésű hírportál is milyen kormányellenes. A Fidesznek jobb lett volna egy hosszan haldokló, szépen elcsendesülő, nem látványosan összezuhanó Index ahelyett, ami most történik. Könnyű magyarázkodni, de azért folyamatosan magyarázkodniuk kell.

hvg.hu: De a most történtek után a Fidesz moshatja kezeit: egy lépést sem tettek azért, hogy ez bekövetkezzen.

P.G.: Ez a legborzasztóbb a történetben. Ennek megint lesz egy kettős, sőt a gyurcsányos összeesküvéselmélettel egy hármas narratívája. A Fidesz nyugodtan visszakérdezhet, hogy dehát mit tettek ők?! Az utolsó lépésben valóban nem volt szükség arra, hogy Vaszily Miklós megmozdítsa a kisujját, elég volt, hogy a személye miatt gerjesztett vihar, az általa megtestesített politikai akarat és nyomás egymáshoz csapja a feleket. A Gerényi-tervvel együtt ez olyan pánikhelyzetet okozott, ami elvezetett idáig. Nekik tényleg nem kellett tenniük semmit, és ez nagyon könnyűvé teszi a Fidesz narratíváját. A Népszabadság esetében a mai napig azt a hülyeséget hallgatjuk, hogy ez egy üzleti döntés volt. Itt is ugyanezt fogjuk hallani, és miután ez nem egy fekete-fehér történet, én sem fogok tudni - akár egy előadás keretében - egy nagyon egyszerű ellennarratívát teljesen konzekvensen elmondani.

hvg.hu: Említette az összeesküvéselméletet: a kormányoldali média úgy tálalja, hogy az Index összeomlása mögött Gyurcsány Ferenc áll, az egész baloldali belharcok eredménye. Ez lehet egy szelete ennek a történetnek?

P.G.: Afelől nincs kétségem, hogy mentek a kavarások, a maga módján talán mindenki próbált belelépni ebbe a történetbe, de az nem lehetett cél, ahogy a történet véget ért, hogy bedobták az egészet a vákuumba, és teljes bizonytalanságba sodorják a szerkesztőséget és a nyilvánosságot. Nagyon szomorú lenne, ha ez lett volna a baloldal terve.

hvg.hu: Arról mi a véleménye, hogy politikai pártok szerveztek tüntetést az Index miatt?

P.G.: Az emiatti hisztit nem feltétlenül osztom, sőt az én szememben érdek, ha egy politikai párt a sajtószabadságot fontos demokratikus értéknek tekinti. Bárki szervezhetett volna - és még szervezhet is - tüntetést, de a Momentum lépte meg először (később becsatlakozott a Jobbik és a DK-is - a szerk.), és megmozgattak 10 ezer embert. A magyar értelmiség fanyalgása sok kárt tud okozni, nem lehet úgy csinálni, mintha én, vagy a Mérték Médiaelemző Műhely le tudnám váltani a Fideszt. Az ellenzék oldalán nem lehet minden egyes politikai lépésre fújni. Volt egy helyzet, amiből politikai hasznot kovácsoltak, de mi a bánatot csináljon egy párt?!

hvg.hu: Azt mondta, ha az indexesek gyorsan magukra találnak, akkor hosszúra nyúlhat a történetük, ám egy új lap indításához nagyon sok pénz kell.

P.G.: Abban biztos vagyok, hogy keresik a megoldást, de gyakorlatilag kizárt, hogy ezt egy adományozós rendszerben működtetni lehessen. Ez egy nagy szerkesztőség, egy hírgyár, amelynek tavaly 1,2 milliárdos volt a forgalma. Még ha nem is számolunk ennyi pénzzel, azért 6-800 milliót sem lehet összekalapozni. Eddig azt láttuk, hogy névvel, arccal nem szállt be befektető a piacra. Külföldi azért nem, mert számára egy nemlétező piacon nincs befektetési lehetőség - és a magyar médiapiac piacként nem is létezik -, a magyar befektető pedig azért nem, mert ilyen nyíltsággal láthatóan túl nagy kockázatot vállalna. Mindemellett az Index elvesztése komoly kiesés, olyan komoly vákuum a magyar nyilvánosságban, hogy emellett sokan nem mennek el szó nélkül. Ha valaki valamilyen formában nem finanszírozza meg a szerkesztőségnek vagy egy nagy részének az egyben maradását, akkor nagyon komoly bajban lesznek.

hvg.hu: Több véleményt olvasni arról, hogy az mentheti meg a független sajtót, ha előfizetnek rá. Ön szerint fenntarthatatlan lenne, ha elindulna egy fizetős tartalommal a most felmondott stáb?

P.G.: Szkeptikus vagyok. Az elején van egy nagy lendület, befolyik egy csomó adomány, de a lapot fönn kell tartani holnapután is, amit akkor már sokkal kevesebben fognak finanszírozni. Előfizetésesként a Magyar Hangot látjuk működni, de az egy hetilap, amit nyilván olcsóbb működtetni, mint egy olyan hírgyárat, ami az Index volt, és a Magyar Hangot sem veti fel a pénz. Annyi pénzt nem látok a magyar fogyasztóknál, amelyből fenn lehet tartani egy mindenről tájékoztató lapot.

hvg.hu: Mennyit romlott a sajtószabadság helyzete azzal, ami most történt?

P.G.: Hatalmasat. Jogosan veszik ugyan zokon újságírók, amikor azt hallják, hogy "nincs másik", mert természetesen van másik lap, és mindenkinek megvan a maga funkciója. De ekkora - a szó jó értelmében vett - hírgyárból tényleg nincs másik. Azért nem lehet nagyon könnyen hasonló sikerességű portált felépíteni, mert az Index nemcsak egy nagyon sikeres hírportál volt, hanem egy ügyes konstrukcióval az egyéb tartalmak, mint a Totalcar, a Velvet behozta azt a közönséget is, amely amúgy nem nagyon nézett híreket, de ha már egyszer kíváncsi volt a napi adagjára, kénytelen volt végiggörgetni az oldalt, és legalább találkozott azzal is, milyen releváns témák vannak. A 24.hu dolgozik azon, hogy ugyanazt a bő kínálatot hozza, de abban a pillanatban, ahogy az Index megingott, olyan támadás alá került, amiből még akármi is lehet.

hvg.hu: A 24.hu és a Centrál Médiacsoport tulajdonosa, Varga Zoltán célkeresztben érzi magát, de az ellene szóló cikkek jóval az Index bedőlése előtt jelentek meg.

P.G.: Persze, ez egy régebb óta húzódó támadássorozat, de amennyire én látom - és lehet, hogy ez megint összeesküvés-elmélet -, Vaszily megjelenésével a Centrál elleni támadások is felerősödtek, mintha megint így a két választás közötti középpályán megindulna ugyanaz, ami a Népszabadság ellen zajlott az előző ciklusban. Két olyan szereplő van a piacon, akire még lőni lehet: a 24.hu és a HVG. A 444.hu-ra olyan szempontból nem nagyon érdemes, hogy az ő olvasóikból sosem lesz Fidesz-szavazó.

hvg.hu: Van, akinek Varga Zoltánról a Spéder Zoltán elleni támadássorozat jut eszébe. Ez mennyire lehet megalapozott?

P.G.: Varga Zoltán azért nem lehet Spéder, mert utóbbinak minden üzleti érdekeltsége a Fidesztől és Orbán Viktortól függött. Varga nehezebb ügy, vele hosszabb csata jöhet. Még ha újságolvasóként az ember össze is ráncolja egyes ügyein a szemöldökét, jogi eljárás nem indult ellene, az offshore-ozást meg köszönjük ettől a kormánytól... A 24.hu sem egy politikailag besorolható lap, amit eddig tálaltak róla, azzal csak azt tudták elérni, hogy a 24.hu-t elkerüljék a fideszes szavazók.

hvg.hu: Mi az út vége?

P.G.: Amíg Orbán Viktornak érdeke maradni az EU-ban, addig érdeke fenntartani a látszatot is: szüksége van arra, hogy mutogathasson a még független, kritikus médiára. Nem gondolom, hogy a daráló utolér mindenkit, valamennyire optimista maradtam. Az RTL esetében például komoly védettséget jelent, hogy nem csak a tulajdonos Bertelsmann, hanem Németország is mögötte áll. A 2014-es támadás elbukott ellene.

hvg.hu: Igen, de az RTL-nek azt vetik a szemére, hogy mikor elérte a reklámadó visszavonását, visszavett a kormánnyal szembeni harcos hangnemből is.

P.G.: Ugyan visszavett a pár hónapig tartó harcos hangnemből, de az RTL Híradója nélkül az emberek túlnyomó többségének nem lenne halvány fogalma sem arról, hogy nem csak a Fidesz propangandája létezik. Ez egy híradó és nem propagandaműsor, ezt nem becsülném le.
