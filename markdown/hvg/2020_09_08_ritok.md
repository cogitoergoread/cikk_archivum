---
authors:
- L. Ritók Nóra
categories:
- HVG
title: "Kiterítenek úgyis"
date: "2020-02-03"
---

> https://hvg.hu/360/20200908_L_Ritok_Nora_Kiteritenek_ugyis

Az integráció nemszeretem téma volt mindig is, persze az integráció lehetséges alanyait használja, felhasználja a politika. Az Igazgyöngy Alapítvány 21 éve azért indult, hogy az oktatásban és a szociális munkában is sok minden másképp legyen. Az alapító, L. Ritók Nóra véleménycikke.

21 éve alapítottam az Igazgyöngyöt. Azért, mert úgy éreztem, az állami rendszer fékezi azt, amit és ahogyan csinálni szeretnék. Először az oktatásban, később a szociális munkában is.

Mindig nehéz volt képviselni a generációs szegénység, az integráció ügyét. Mert mindig, minden kormány, önkormányzat, intézményvezető a sikerek mentén szerette volna kommunikálni magát, és abba egy ilyen kudarcokat és kockázatokat jelentő téma nehezen illeszthető bele. Leírtam már többször, amit egy politikus mondott nekem: “Az integráció olyan, mint a forró krumpli. Sokáig senki sem szereti kézben tartani.”

Persze, értem én: az integráció nem egy szavatszerző téma.

Viszont az integráció alanyai vannak, ott vannak, és a politika használja is őket akkor, amikor kellenek, úgy, ahogy szerintük megérdemlik. Mert abban is van értékítélet, a választások előtt kiosztott zsák krumpliban, vagy a kétkilós kenyérben.
A probléma szőnyeg alá söprése változó mértékű volt, de dolgozni azért korábban lehetett rajta, sőt, el lehetett csípni támogatásokat, néha még elismeréseket is. Mert az csak ciki volt, hogy ha valaki ebben keményen dolgozik, azt ne ismerjék el valamennyire ne segítsék kicsit, vagy ne tűrjék meg.

Aztán más világ jött.

Egyre nehezebben lehetett a munkánkat hozzáilleszteni a rendszerhez. Mert nem egyszerű ám azt mutatni, hogy nincs gyerekszegénység, nincs éhező gyerek, miközben meg látod, hogy van. Vagy, hogy jó az oktatási szegregáció, miközben naponta kínlódsz benne pedagógusként. Hogy a közmunka csodás lehetőség, miközben a hónap második fele a családokban már csak a nélkülözésről szól.

Először nagyon harciasan próbáltam. Kiabáltam, írtam, nyilatkoztam sokat, sokszor, arról, hogy baj van  és kormányzati felelősséget emlegettem. Aztán megmutatták nekem is a határokat. Keserves küzdelem volt magammal, de be kellett látnom, hogy változtatnom kell. Mert ez nem rólam szól, hanem egy ügyről. Megértettem, hogy a támadásból vesztesen fogok kikerülni. Aránytalanok voltak az erőviszonyok. És volt vesztenivalóm. 33 munkatárs munkahelye, és körülbelül 1200 reménykedő család, akiken próbálunk segíteni. Ez volt a gyenge pontom, és meghátráltam. Persze csak annyira, amennyire bírtam. Annyira, hogy ne provokáljak. És annyira, hogy nagyon hangsúlyozzam a szakmaiságot.

Ebben teltek el az utóbbi évek. Hogy próbáltam elkülöníteni a szakmai kritikát a politikaitól. Látnom kellett volna, hogy nem lehet. Mert ma Magyarországon nincs szakpolitika. Csak pártpolitika. Vagy velünk vagy, vagy ellenünk.

Pedig én nem akarok senki ellen lenni.

Segíteni szeretnék, dolgozni azokkal az erőforrásokkal, amivel mi civilek ki tudjuk egészíteni az intézményrendszer munkáját, a megoldásért. Mert valamikor csak meg kellene oldani ezt az egészet…

A szakmai kritika mellett munkatársaimmal együtt építettem a társadalmi beágyazódásunkat, nemcsak a civil szférában, hanem az egyetemekkel, a szakmai fórumokkal, az intézményekkel. A szakmai meghívások, projektekben történő közös munkák száma évről évre rohamosan szaporodott.

Tavaly szakmai megvalósítóként Tolddal bekerültünk az állami, 300 falus programba, amire, mint egy módszertani lehetőségre tekintettem, remélve, hogy azok a tapasztalatok, amiket a terepen szereztünk, beépülhetnek. Mert mindig ezt akartam. Hatni a rendszerre, hogy esélykiegyenlítőbben működjön.

Mindez optimizmussal töltött el, pedig észre kellett volna vennem, hogy romlik a helyzet. Mert voltak felülről utasított visszalépések, vagy inkognitóban történő látogatások. Amiket mindig megértettem, mert láttam, másnak sem egyszerű. És aki hozzánk jött, minket akart, az azért tette ezt, mert szakmailag szükség volt ránk. De partnerként sokan nem mertek felvállalni minket.

Mégis azt hittem, alakul majd. Ezek az együttműködések elaltatták a félelmemet. Hogyha akarnak, bármikor keresztbe tehetnek nekünk.

Valaki azt írta, hogy az évek során milliókat “herdáltam el”. Miből is?

Az iskolát a törvényeknek megfelelően működtettük, a rendszeres ellenőrzések nem találtak kirívó hibát sosem a munkánkban, és eredményeket is hoztunk, nemzetközieket is, növelve az ország hírnevét. A többit? Évek óta a költségvetésünk több mint fele civil és céges adományokból fedezett, amit átláthatóan használunk fel, rendelkezünk az évente felülvizsgált “átlátható adománygyűjtő szervezet” címmel. A többi zömében külföldi pályázatból volt, mert a hazai pályázatokon rendre elutasítást kaptunk és kapunk. Azt hiszem, az “elherdálást” nem nálunk kell keresni.

Szóval, nem működött a szakmai érvek hangsúlyozása, és a helyi beépülés, a sok munka, azok a milliók, melyeket a felajánlásokból arra fordítottunk, hogy az iskolai lemorzsolódás kockázatát csökkentsük. A támogatásunk elvonása azt üzente: nem számít, nem érdekes, nem szükséges a munkánk. Kell a pénz, hiszen járványveszély van, és egyébként is: az állami és az egyházi rendszer ellátja a feladatokat.

De vajon csinálnák-e ezt, amit mi?

Mennének-e naponta a legproblémásabb családokhoz? Ott lennének-e a járvány alatt is, velük? Keresnék-e a lehetőséget, hogy a gyerekek a családokban nőjenek fel? Kiváltanák-e a gyógyszereket? Segítenének-e a megoldhatatlan krízishelyzetekben? Beköttetnék-e a villanyt? Megszerveznék-e a felülvizsgálatokra való bejutást? Harcolnának-e a családokkal, akkor is, ha fenyegetik őket, visszamennének-e századjára is, a gyerekek miatt?

Biztosan nem. Az intézmények mind a tevékenységre koncentrálnak, és nem tudják kezelni az okokat. Mert nem így vannak összerakva lehetőségekkel, protokollal. Az okokért meg különben is mindenki vessen magára.

Végül megmenekültünk megint, a civil összefogás újra segített, összeadta az elvont támogatást. Már csak a háborgó igazságérzetemmel kellene valamit kezdeni. Azzal, hogy ne azt érezzem, nettó gonoszsággal van dolgunk. Hanem hogy egyrészt reméljem, a kiállásom miatt nem jön újabb retorzió, másrészt újra tudjak küzdeni azért, hogy dolgozhassunk. Ebben a rendszerben is, mert az ügyet képviselni kell. Intézményrendszeri és szakpolitikai szinten is.

Be kellene fogni a számat. Csendben, szemlesütve dolgozni, és hálásnak lenni, hogy megtűrnek. Mint ahogy azt a szegényektől is elvárják.

