---
authors:
- Szilágyi Ákos
categories:
- HVG
title: "Liberális demokráciából választásos autokráciába jutottunk"
date: "2020-06-19"
---

> https://hvg.hu/360/202025_szilagyi_akos

Magyarországon ő használta először az illiberális demokrácia kifejezést. A liberális politikai elit legnagyobb hibájának a doktrinerséget tartja. Volt Oroszország-kutatóként nem az oroszokat, hanem a velük üzletelő magyar vezetőket látja veszélyesnek. Humora legendás, de mostanában kevesebbet nevet, és fáj neki, hogy ezzel az egész ország így van. Portréinterjú Szilágyi Ákos költő-esztétával.

HVG: KISZ-díjat kapott 1979-ben, amikor az ős-Beatrice zenekarral közös performance-okat rendezett. A kommunista ifjúsági kultúra és a punk ezek szerint kompatibilis volt?

Sz.Á.: Sokat köszönhetek ennek a KISZ-díjnak. Olyan volt, mint egy lórúgás. Átlendített a ló, vagyis a rendszer, a „létező szocializmus” túloldalára. A díjjal nyilván le akartak választani a rendszerellenes elemekről. Magam sem tudtam, hogy közben már én is annak számítok, javában gyűltek a III/III-as jelentések rólam és Fölöspéldány író-művész csoportunkról.

HVG: Mégsem tartozott a klasszikus szamizdatos ellenzékiek közé. Óvatosságból maradt a lázadása a művészet terepén?

Sz.Á.: Számos megfélemlíthetetlen igazságmondót és nagy művészt igen, de nagy formátumú politikust egyet sem adott a nemzedékem. A karakterébe ivódott a viszolygás a hatalomtól, nem tudta élvezni a politikai játékot, irtózott minden tekintélyi szereptől. Ez is oka annak, hogy a konszolidálatlan liberális demokráciából választásos autokráciába jutottunk, amelyet az utánunk következő, a politikát a legnagyszerűbb játéknak  futballnak  tekintő nemzedék hozott létre és ural mindmáig. Ez a gátlástalan hatalom- és vagyonszerzésben bizonyult nagynak, a mi nemzedékünknek szerényen be kellett érnie a kulturális értékteremtéssel.

A politikai labdába először bele sem akart rúgni, most pedig már bele sem rúghat.

HVG: Sokak szerint a „szellemi hatalom” a liberális értelmiség kezében volt, nem követett el hibákat?

Sz.Á.: Nem volt hol elkövetnie. Nem volt rá szükség: a rendszerváltást a nyers anyagi érdekek hajtották. Ebben az értelmiség legfeljebb némi szekértolói szerepet vállalhatott. A rendszerkritikai értelmiség erkölcsi szerepét eljátszhatta volna, de egy része odakozmált valamelyik párthoz, más része visszavonult a szakmájába. Ez azonban nem hiba, csak bűn.

A liberális politikai elit legnagyobb hibájának a gyakran elvakultságig menő doktrinerségét, a civilizátori attitűdjét, a nemzeti süketségét tartom: ezen fordult meg 2010-ben a magyar demokrácia sorsa.

HVG: Mintha megjósolta volna. Egy 2008-as elemzésében ön használta először Magyarországon az illiberális demokrácia fogalmát.

Sz.Á.: A fogalom Fareed Zakariától származik. 2008 elején, amikor világossá vált előttem, merre tart Magyarország, kapóra jött nekem. Arról nem tehetek, hogy 2013-ban Orbán Viktor ellopta tőlem  ahogy Hitler lopta el Chaplin bajuszát , és politikai szabadalmat csinált belőle.

HVG: Verssorait az országgyűlési napló is őrzi: „trágár, magyarcsúfoló” sorait idézte Torgyán József.

Sz.Á.: A magyar Übü a Szittya-szótyár című ezersoros parodisztikus hőseposzból rángatott ki sorokat. Megtisztelő volt bekerülni a „nemzetisten-gyalázókként” gyalázottak klubjába, Vörösmarty, Ady, Babits és József Attila, vagy épp Esterházy mellé.

HVG: Oroszország-kutatóként mit gondol az oroszok legújabb kori magyarországi jelenlétéről?

Sz.Á.: Már nem kutatom Oroszországot, csak állok előtte földbe gyökerezett lábbal, és bámulom. Oroszország ellenszenvesen nyomul, de hogy jelen helyzetében bármilyen veszélyt jelentene Magyarországra vagy Európára? Talán ha, ne adj' isten, egy elkövetkező rendszerválságban összeomlik és ránk dől.

Magyarországra vagy az unió más országaira nem az elszigetelt, gazdaságilag gyenge Oroszország jelent veszélyt, hanem azok a vezetőink, akik a maguk zsebére üzletelnek vele, akiket nem az oroszokhoz, hanem saját milliárdjaikhoz fűz gyengéd szeretet.

HVG: Az El Kazovszkijhoz fűződő gimnáziumi szerelemből életre szóló, mély barátság és alkotói összefonódás lett. Hogyan sikerült feldolgozni az elvesztését?

Sz.Á.: Nem is próbálkoztam vele. A fájdalmon túl lehet jutni, a veszteségen nem, az fokozatosan átalakul valamilyen tartozássá, amit törleszteni kell, általában életfogytig. Törlesztem én is, ahogy tudom: főleg versekkel és egy évek óta készülő emlékirattal. Sehogy sem akar elkészülni, azt hiszem, azért, hogy minél tovább mellette lehessek még. Ha lezárom, végleg el kell engednem őt is.

HVG: Apjától örökölhette legendás humorát, de ma mintha ritkábban nevetne, miért?

Sz.Á.: Emlékszem, mennyire imponáltak apám rímes hosszúversei, amelyeket Rátonyi adott elő, és amelyeket, fájdalom, ma gyakran Romhányinak tulajdonítanak. A nevetés a szabadságérzés barométere egy társadalomban. A kései Kádár-rendszerben a társadalom szabadabb volt, mint évtizedekkel később: ma alig van nevetés Magyarországon. Igaz, kicsit az egész európai világ ilyenné vált. Nemcsak az autoriter személyiségek nem tudnak nevetni, hanem a narcisztikusan egójukba záródott fiatalok sokasága sem. Ez is a szabadság és a szellem megfogyatkozására vall. Az én nevethetnékem is folyamatosan csökkent.

HVG: Munkamániásnak tartják. Hogyan tudja ezt összeegyeztetni a magánéletével?

Sz.Á.: Az írás tényleg valamilyen elragadtatott állapot számomra. Ha muszájból vállaltam is valamilyen feladatot, úgy fordítottam magam felé a témát, hogy öröm legyen foglalkozni vele, és szellemileg profitálhassak belőle. Ez csak úgy lehetséges, ha mindenen úgy dolgozom, mintha a fő művem lenne. Az íráshoz elengedhetetlen, hogy legyen hová kilépnünk az együttlétből, de legyen hová visszatérnünk aztán onnan.

# Szilágyi Ákos / költő, műfordító, esztéta

„Túl sok területen kell lépést tartanom a saját terveimmel. Azt érzem, alig vagyok még meg valamivel. Talán a költészetet kivéve”  mondja a kortárs líra most 70 éves játékmestere, egykori botrányhőse, József Attila-díjas, lovagkeresztes, babérkoszorús alkotó.

Anyai ágon tabáni, katolikus legényegyletbe járó, Fradi-szurkoló, szűcs nagyapa, apai oldalon somogyi kohanita zsidó nagyszülők leszármazottja. „Egyik nagymamától a Bibliát, a másiktól Arany balladáit kaptam.” Kabarészerzőként, humoristaként ismert apjának, a „28-as” Szilágyi Györgynek  akinek érettségije sem volt  „mindent állandóan átnevező, kiforgató, játékosan ironikus és parodisztikus nyelvhasználatában” pácolódott.

A Radnóti Gimnázium nevezetes orosz tagozatán érettségizett, aztán  jelentős részben diákkori szerelme, a későbbi festő, El Kazovszkij és művészettörténész-fizikus szülei hatására - az ELTE magyar-orosz szakán szerzett diplomát 1974-ben. „Egész közelebbi családomban, ameddig a szem ellát, csupa kétkezi ember, akikhez nagyon erősen kötődtem. Kulturális tőkém felhalmozása annyira eredeti volt, hogy nagyobb részét orosz közvetítéssel szereztem.” 2010-ig alma materében tanított, előbb magyar irodalomtörténetet, utóbb az esztétika tanszéken művészetfilozófiai tárgyakat.

Huszonöt évesen Weöres Sándorról írt pamflet-kritikájával emlékezetes robajjal érkezett az irodalomelmélet porondjára: „Weöres azt írta, ő majd azokkal tart, akik lelökik trónjáról a bearanyozott hülyét, én meg azonnal akartam lelökni őt.” Első vezetője az írószövetség József Attila Körének, egyik alapítója a Szépírók Társaságának, alapítóként-szerkesztőként jegyzi a Jelenlét, Medvetánc, Filmvilág, Új Hölgyfutár, 2000 című folyóiratokat.

A Krisztinavárosban él. Grúz-örmény származású felesége is a pesti bölcsészkar legendás oktatói közé tartozik. Két lánya közül az egyik nyelvszociológus Hongkongban, a másik polonista Budapesten. Szabadideje: nincs. Ha teheti jógázik és túrázik.
