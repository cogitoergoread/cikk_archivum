---
authors:
- Ungváry Krisztián
categories:
- 
title: "Wass Albert meghamisította a zsoldkönyvét, és olyan kitüntetéseket írt bele, amilyenekkel nem is rendelkezett"
date: "2024-05-22"
---

> https://hvg.hu/kultura/20240521_ungvary-krisztian-wass-albert-kituntetesek-vilaghaboru-hamisitas
> 2024. május. 21. 14:23 2024. május. 21. 18:19 KULT

**A mai Magyarországon ünnepelt írónak számító Wass Albert mindig is büszke volt a háború alatti teljesítményére, ám a bizonyítékok alapján inkább volt irodista, mint frontkatona, ezért is dönthetett úgy, hogy kissé kiszínezi a múltját.**

„Minden bizonyíték arra utal, hogy Wass Albert meghamisította saját zsoldkönyvét, és nem létező kitüntetéseket adományozott magának” – olvasható Ungváry Krisztiánnak a Qubiten megjelent írásában.

A történész végigvette az író katonai pályafutását, ismertette, mit írt erről, majd azt is, hogy mit lehet ezekből alátámasztani forrásokkal. Az eredmény meglepő, mivel a források arra mutatnak, hogy Wass Albert egy modern kori Háry János volt, akinek az elbeszéléseiből alig fedi valami a valóságot.

Az író azt állította, hogy a „9. magyar királyi lovasezreddel” vonult ki a frontra 1943-ban, holott ilyen ezrede a magyar haderőnek nem volt. A rendelkezésre álló források szerint a kevésbé romantikus, de a katonai kiképzésének megfelelő híradó fegyvernemnél szolgált.

A kalandjai a fentinél csak még furcsábbakká válnak. Magánlevelezésében például beszámol arról, hogy partizánvadász vállalkozásokban vett részt, ami egy híradóstól legalábbis furcsa, különösen, hogy az ő elbeszélésében a harcokból is kivette a részét.

1944-ben azt is megírták róla, hogy két vaskereszttel tért haza a frontról, ám e kitüntetések adományozásának semmi nyomát nem találni a német irattárakban, pedig 1943–44-ben még alaposan vezettek mindent a Wehrmacht személyügyi osztályain, volt olyan részlegük is, amely kifejezetten a magyar kitüntetetteket tartotta számon. Wass neve itt nem található meg.

Ráadásul az író elvileg a vaskereszt mindkét osztályát megkapta, ami ritkaságnak számított a magyar haderőnél, erre egészen bizonyosan felfigyeltek volna a vele szolgáló tiszttársai is, hiszen II. osztályú vaskeresztet 1758 alkalommal, míg I. osztályút csupán 58 alkalommal adományoztak magyar katonának a második világháború folyamán.

Mondani sem kell, hogy nem született olyan beszámoló, amely észrevételezte volna, hogy egy híradós zászlós mindkét vaskereszttel rendelkezik. Ez különösen akkor lett volna szembetűnő, amikor Wass Albert az állítólagos adományozásokat követően a IX. hadtest törzsénél szolgált, ahol az egyetlen ember, aki rendelkezett mindkét kitüntetéssel (persze rajta kívül), a hadtest parancsnoka, dálnoki Veress Lajos altábornagy volt. Mindezek ellenére az ugyancsak a hadtest törzsénél szolgáló Welser Tibor zászlós visszaemlékezéseiben egy szót sem pazarolt erre a kétségtelen szenzációra.

Wass azt is állította magáról, hogy ő volt Veress Lajos segédtisztje, holott ezt a pozíciót legalább századosi rendfokozattal lehetett csak betölteni, Wass (és Welser) pedig a tényleges segédtiszt, Bodrogi Gyula százados titkáraiként szolgáltak, lényegében irodisták voltak.

Wass zsoldkönyvében az is szerepel, hogy megkapta a Signum Laudis (Kormányzói Dicsérő Elismerés) bronzérmét, ám ennek az adományozásnak sem lelni nyomát a hivatalos iratokban, illetve az is benne van, hogy Szálasiéktól megkapta a Magyar Érdemrend Lovagkeresztjét is, ami viszont túlságosan nagy kitüntetésnek számított egy egyszerű, nem harcoló csapatnál szolgáló tartalékos hadnagynak.

Ráadásul az, amire Wass alapozza a kitüntetését, vagyis hogy részt vett a tiszafüredi hídfő védelmében 1944. október 20. és 28. között, nem több puszta kitalációnál: az alakulata az ottani harcok idején teljesen máshol tartózkodott.

Ungváry szerint mindezeken túl az író zsoldkönyvében keletkezett kiegészítéseket nem a felettese, Zsilinszky Sándor vezérkari százados írta, hanem – az ő aláírását meghamisítva – maga Wass.

„Azt, hogy kitüntetései egy kivétellel fikciók, akkor is fel lehetett volna tárni, ha a hamisított zsoldkönyv nem kerül elő, ugyanis közelebbi vizsgálat esetén minden általa írt állításról konkrétan igazolható, hogy az a közölt módon nem történhetett meg” – írta Ungváry.

# Qubit

> https://qubit.hu/2024/05/21/minden-bizonyitek-arra-utal-hogy-wass-albert-meghamisitotta-sajat-zsoldkonyvet-es-nem-letezo-kitunteteseket-adomanyozott-maganak


**Minden bizonyíték arra utal, hogy Wass Albert meghamisította saját zsoldkönyvét, és nem létező kitüntetéseket adományozott magának**

Wass Albert Magyarország népszerű írói közé tartozik, sőt bizonyos szempontból és bizonyos körökben Petőfi Sándor és Arany János után ő az egyik legnépszerűbb szerző. Nevét több mint száz településen őrzi valamilyen közterület, emellett több könyvtárat is elneveztek róla. Köztéri szobrainak száma meghaladja a 53-at, miközben Márai Sándornak két szoborral kell beérnie. Kultusza tehát meghatározó Magyarországon, annak dacára, hogy az életmű az irodalomtörténet professzionális művelői között finoman szólva sem arat osztatlan sikert.

Ez az írás nem kívánja a teljes Wass Albert életművet értékelni – ezt bőségesen megtették mások, illetve egy május 11-i YouTube-adásban magam is adalékokat szolgáltatok ehhez. Munkám egyetlen dologra vállalkozik: az író második világháborús katonai szolgálatával kapcsolatos legendák eloszlatására. Wass Albert ugyanis az erre vonatkozó adatokat tudatosan meghamisította, és ezen hamisítások egy részét még a vele kritikus szerzők is tényként kezelik. Tekintettel arra, hogy Wass része a nemzeti alaptantervnek, sőt különböző politikusoknak is hivatkozási alap, nem árt ha a magyar társadalom szembesül a tényekkel.

Wass Albert, az antifasiszta partizánvadász
Wass állítása szerint 1942-től a magyar királyi honvéd lovasságnál szolgált – valójában 1942 májusában a híradó fegyvernemhez kapott beosztást. Mindez azzal is összefüggött, hogy korábban ugyanennél a fegyvernemnél teljesített katonai szolgálatot a román hadseregben is.

Wasst állítása szerint már 1943-ban üldözte a Gestapo, és ezért kellett a „9. magyar királyi lovasezreddel” kivonulnia a frontra, ahonnan csak 1943 decemberében tért haza – valójában a Gestapóval ebben az időben nem is találkozhatott, és az általa megnevezett katonai egység nem is létezett. Az azonban igaz, hogy a VIII. hadesthez beosztott híradó zászlósként 1943. július 10. után a Szovjetunió középső részén, a Pripjaty-mocsarak mellett bevetett magyar megszálló alakulatokhoz vezényelték.

Wass saját bevallása szerint már 1943 nyarán partizánellenes vállalkozásokban vett részt; ezzel kapcsolatos élményeit a kolozsvári Ellenzék című lapban írta meg. 1943. augusztus 14-én megjelent, „Vállalkozáson” című írásában arról tudósított, hogy miként semmisített meg szakaszával egy partizánok uralta erdőbe beásott ellenséges géppuskafészket nyeles kézigránáttal, augusztus 28-án pedig „Magyarok oroszföldön” címmel egy egyhangú őszi esőben éjjel végrehajtott partizánellenes rajtaütést írt le. Hasonló hőstetteiről egy magánlevelében is beszámolt. 1943. október 5-én Kenese Erzsébetnek egy tábori levelezőlapon azt írta: „Megszorítottuk a partizánokat, igaz, hogy néha ők is minket. Becsaltak a mocsarakba és ezt az egyet nem kedvelem: az erdei mocsarat. Vagy legyen erdő, vagy legyen mocsár. De ha a kettő együtt van, már nem érzem otthon magamat benne.” A dátumok elgondolkodtatók, hiszen az újságcikkek átfutása ekkoriban legalább egy-két hét lehetett, a tábori posta sem volt egy hétnél gyorsabb, és amennyiben ezek a történetek igazak lennének, az annyit jelent, hogy Wassnak kiérkezése után szinte azonnal partizánellenes vállalkozásokat kellett volna vezetnie – miközben ilyesmire sem beosztása, sem fegyverneme nem predesztinálta.

Katonai kalandjait Oláh György, az ismert szélsőjobboldali újságíró a „Két vaskereszttel érkezett haza Wass Albert a frontról” című, 1944. február 11-én megjelent újságcikkében is megörökítette. Ezek szerint egy többségében német csapatot egy ingoványos, mocsaras területen át kimentett a szovjetek átkaroló gyűrűjéből, annak ellenére, hogy saját parancsnoka a helyzetet már reménytelennek látta, és a megadás mellett döntött. Wass azonban egy kötelet kötve a derekára, két őzet követve fedezte fel a járható ösvényt, mintegy százharminc katonát mentve meg ezzel a halálból vagy a biztos hadifogságba eséstől. Oláh szerint a németek ezért a Vaskereszt I. osztályával tüntették ki. Ezt megelőzően megmentette a németek egyik belvízi uszályhajóját egy partizánmerénylettől, ezen felül egy teljes partizánegységet is felszámolt.

