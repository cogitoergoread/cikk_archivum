---
authors:
- Gergely Márton
categories:
- HVG
title: "Fischer Ádám: Magyarország nem ezeréves, hanem mindössze száz"
date: "2020-06-04"
---

> https://hvg.hu/360/20200604_Fischer_Adam_Magyarorszag_nem_ezereves_hanem_mindossze_szaz

A magyar kormány hálát adhatna Trianonért, az ország pedig beláthatná, valójában nem ezeréves, hanem csak száz  mondta el egy osztrák lapnak Fischer Ádám. Mivel magyarázza állításait a karmester?

HVG: Ha Budapesten lenne június 4-én, megállna egy percre Trianonra emlékezve?

Fischer Ádám: Az biztos, hogy nem zavarnám meg a gyászpercet. Ha valaki gyászolni akar, akkor gyászolhasson. A mai rendszer ugyanakkor Trianon „vívmányainak” köszönheti ideológiáját, az ő központilag vezényelt gyászuk hazug.

HVG: Miért kéne Trianonért hálásnak lennie a magyar jobboldalnak?

F. Á.: A nemzeti homogenitásra hivatkozó menekültellenes politika és Trianon emlékezete nem fér össze. Egy ideje rémülten nézem a növekvő idegellenességet Magyarországon. Amikor aztán a tranzitzónában éheztetni kezdtek embereket, akkor elfogott az érzés, hogy ez nem az én országom. Hogy az nem lehet, hogy szavazatszerzésből tagadják meg menekültektől az ételt, és még be is váljon a számításuk.

HVG: Hogyan találkozik a menekültpolitika a történelmi emlékezettel?

F. Á.: Arra a gondolatra épít, hogy Magyarország „magyar ország”. Az első világháború előtti politikai elit is ezt hangsúlyozta, amikor a kisebbségek önállósodási törekvéseit üldözte minden erejével. A királyságra ugyanis nem volt igaz ez az állítás. Sőt, az ehhez való ragaszkodás vezetett részben az ország szétszakadásához. A mai politika csak azért mondhatja, hogy ez a magyarok országa, mert erről Trianon gondoskodott.

 HVG: Azt állítja, jobb lenne határozottabban szétválasztani az 1920 előtti és utáni Magyarországot.

F. Á.: Ha sommásan akarom kifejezni: Magyarország nem ezeréves, hanem mindössze száz. Tagja voltam régen a Szlovák-Magyar Fórumnak, ami a közös történelemmel is foglalkozott, hisz Árpád óta egy országban lakott a két népcsoport. A szlovák kollégák mondták, hogy hazánk nevét ők máshogy mondják 1918 előtt és után. A királyi Magyarországot úgy nevezik: Uhorsko, míg a független nemzetállam elnevezése Madarsko. Számukra ez két külön fogalom. De a német nyelv is alkotott egy kifejezést a kései Habsburg-monarchiára: ez pedig a többnemzetállam. Ennek elmúltát joggal lehet gyászolni. De azt nem szabad elhallgatni, hogy a modern, magyar nemzetállam előfeltétele Trianon volt. Én sajnálom, hogy elveszett a soknemzetiségű ország, a mai magyar politika azonban ünnepli a homogenitást.

HVG: Mégis sokan visszavágynak. A Kossuth térre egy rámpa épült, amelyen az 1913-as királyi összeírás minden helységneve olvasható.

F. Á.: Micsoda bornírtság. Szerintem senki sem gondolt bele abba az 1910-es évek legvégén, mit jelentene, ha elfogadható ajánlatot tudnának tenni az önállóságot követelő nemzetiségeknek. Ki gondolta végig, mit jelentene a mai államra nézve, ha nem következik be Trianon? Persze, léteznek többnemzetiségű államok, de hogyan nézne ki az egykori történelmi Magyarország napjainkban, amelyben már száz éve is csak a legnagyobb kisebbség volt a magyar? Tényleg erre vágyna a magyar jobboldal?

HVG: Azért érezheti igazságtalannak a trianoni határrendezést.

F. Á.: Valóban. Hogy a magyar nemzetállam határait rosszul jelölték ki, már más kérdés. Ebből a szempontból csak azt emelném ki, amit ma is problémának látok. Ahogy a mostani, úgy az akkori elit sem vette észre, milyen fokon idegenítette el hosszú évtizedek alatt a többi ország vezetését, és hogy a politikájuk milyen ellenszenvet vált ki másokban. Mire száz éve a világégés következtében elkezdődött a térképek újrarajzolás, az akkoriaknak már esélyük sem volt jóvátenni a külföldön kialakult képet, valamint megállítani a királyság területén élő nemzetiségek elszakadási törekvéseit.

HVG: Mit jelentett a Fischer-családnak Trianon?

F. Á.: A mi családunkat is szétszakította. Az egész Fischer-család Felvidékről származott, nagyapám onnan érkezett Budapestre. Apám mesélte, hogy még 1913-ban is meglátogatták az unokatestvéreket és a felmenőket. A háború alatt szakadt meg a kapcsolat, és Trianon tette lehetetlenné, hogy valaha újra találkozzanak. Amikor testvéreimmel kerestük nemrég, vannak-e még Fischerek Szlovákiának abban a szegletében, akkor kiderült, hogy onnan mindenkit elvittek Auschwitzba.

HVG: Ha Trianonról beszélünk, akkor a vészkorszakról is szükségszerűen beszélünk?

F. Á.: Nem, nem kell a két témát összekeverni. De a Fischer család történetéből egyik sem elhagyható: Trianon elszakította a rokonokat, és soha többé nem volt lehetőség a viszontlátásra.

HVG: Sokan érzése, hogy a sebek még nem tudtak begyógyulni.

F. Á.: Saját bőrömön tapasztaltam a szomszéd országok egyes részeiben tapintható magyargyűlöletet. Mivel a zene összehoz, ismerem a szabadkai vagy kassai magyarok életét is, akiknek mindennapi gondot okoz, hogy a helyi szélsőségesek rajtuk akarnak elégtételt venni generációkkal korábbi sérelmekért. Nonszensz, hogy nálunk és a határ másik oldalán is olyan politikusok alakítják a nyilvánosságot, akik a jelen problémáit azzal fedik el, hogy a múlt kérdéseivel hergelik az embereket. Sajnálattal látom, milyen könnyű célt érni vele. És most már Nyugat-Európa sem immunis a nacionalista indulatkeltésre. A zenészeknek külön felelőssége ez ellen fellépni, mert a mi nyelvünket, ahogy Haydn mondta, mindenki megérti.

HVG: A szavait nehéz nem provokációnak érteni.

Én megértem, hogy az emberek ragaszkodnak bizonyos legendákhoz, amelyek elviselhetővé teszik a hétköznapokat. Azt is megtapasztalhattam, hogy a provokáció visszaüt. De úgy érzem, szólnom kell: a trianoni emlékezet önbecsapás.

Egy hazugságban él az ország, és vakká vált arra, amikor magukat kereszténynek mondó politikusok a tanítást meghazudtolva menekülteket éheztetnek. Vissza kell térnem ide, mert ez nálam mindennek az eredője. Mintha Ausztria azzal fordította volna vissza 1956-ban a magyarok százezreit, hogy a kivégzések alacsony száma miatt továbbra is biztonságos országnak számít Kádár állama.
