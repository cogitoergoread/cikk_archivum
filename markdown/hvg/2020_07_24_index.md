---
authors:
- hvg.hu
categories:
- HVG
title: "Aggódunk és szorítunk"
date: "2020-07-24"
---

> https://hvg.hu/itthon/20200724_Aggodunk_es_szoritunk

Az Index eddigi szerkesztősége ma lényegében megszűnt létezni. Ez újabb súlyos csapás a független magyar sajtóra.

Az Index konkurenciánk. Versenyben vagyunk olvasókért, hírekért, hirdetőkért. Jellemzően ugyanazon a pályán mozgunk, a világ szabad részén elfogadott elvek alapján játszunk. Nem szolgálunk ki párt- és üzleti érdekeket, csak az olvasókat tájékoztatjuk. Kevesen maradtunk, akik ezt a szempontot tartjuk irányadónak, ezért különösen tiszteljük azokat, akik ezt teszik.

Most aggódunk.

Látjuk az Index szerkesztőségében lezajlott drámai jeleneteket, és aggódunk a kollégákért, meg aggódunk a szakmáért.

Nem ismerünk minden részletet, üzleti tervet és számot, nem látjuk át pontosan a cégvezetés és a szerkesztőség szándékát, lépéseinek hátterét. Ám ha egy lap környezetében megjelennek olyan figurák, akiknek a neve Magyarországon összefonódott a független sajtó felszámolásának folyamatával, ha a munkatársak úgy érzik, hogy a szakmai függetlenségük veszélyben van, ha olyan hangulat alakul ki egy alkotóközösségben, hogy onnan tömegesen távoznak tehetséges emberek, ha egy médiumnál nem tartalmat állítanak elő, hanem veszekednek és lövészárkokat építenek, akkor aggódunk.

A magyar sajtó nagy bajban van, a hatalomtól független szerkesztőségek száma folyamatosan csökken, s amelyek még léteznek, azok a leplezetlenül kormányzati hátterű ellenszélben próbálnak talpon maradni.

A magyar olvasóknak azonban szükségük van ezekre a lapokra. Valakinek az igazi kérdéseket kell feltennie, és valódi válaszokat kell keresnie akkor is, ha a hatalom ezt nagyon nem szereti. Ha ez nincs, jogállam sincs.

Most szorítunk.

A vetélytársnak, a kollégáknak, a szakmának, és természetesen az olvasóknak. Egy szabad és független Index létezése mindannyiunknak érdeke.

 A HVG és a hvg.hu csapata
