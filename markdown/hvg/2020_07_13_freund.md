---
authors:
- Windisch Judit
categories:
- HVG
title: "Freund Tamás: Próbálom elérni, hogy Orbán fogadjon, ez még nem sikerült"
date: "2020-07-13"
---
 
> https://hvg.hu/360/20200713_Freund_Tamas_mta_lovasz_kutatohalozat_elkh_palkovics_orban#utm_source=hvg_hvg360&utm_medium=email&utm_campaign=newsletter2020_07_13&utm_content=hvg360

Elődjével ellentétben, a Magyar Tudományos Akadémia új elnöke, Freund Tamás szerint nem sérült a tudomány szabadsága a kutatóintézetek leválasztásával, ahogy a tulajdonhoz való alkotmányos jog sem. A hvg360-nak adott interjúban arról beszélt, ő a praktikus szempontokat helyezné előtérbe, visszaszerezné az elcsatolt intézeteket. Igaz, a jelenlegi irányítási struktúrával. Az átalakítás ellen Orbán Viktor miniszterelnöknél tiltakozott másfél éve, a Palkovics Lászlót élesen bíráló magánlevele pont a miniszter asztalán landolt. Azt mondta, azóta sem válaszolt rá senki. Interjú.

hvg.hu: Többször elmondta, hogy rendezni akarja a viszonyt a kormánnyal. Az elmúlt két év után mennyire tud megbízni bennük?

Freund Tamás: Akár meg tudok bízni, akár nem, az Akadémiának mindent meg kell tennie azért, hogy betölthesse küldetését. Az egyik legfontosabb, hogy elősegítse az ország, a társadalom fejlődését, a nemzet tanácsadója legyen. Az ország sorsát legközvetlenebbül a döntéshozókon keresztül lehet befolyásolni, ezért két választás között a megválasztott kormány az Akadémia partnere. Meg kell találni a módot, hogy a tudomány eredményeit fel tudja ajánlani nekik. Hogy van-e erre fogadókészség, és helyreáll-e a kölcsönös bizalom, ezt folyamatában kell szemlélni.

hvg.hu: Az Akadémiának is kell még idő, hogy helyreálljon a bizalom?

F.T.: Abszolút, a kutatók jelentős része teljesen elveszítette a bizalmát. Igen, van egy bizalmi válság, de ez kölcsönös: a kormány sem rendel tudományos előkészítést egy-egy döntéshez.

hvg.hu: Az új NAT-nál például utólag tudott csak szólni az MTA, hogy a konszenzus érdekében kész szakmai segítséget nyújtani. Ön milyen tanácsokat adna? Maradjunk például az oktatásnál, ahol nagyon sok kritika éri a kormányt, hogy nem jó az irány.

F.T.: Azt fogom javasolni, hogy minden minisztériumban alakuljon meg főosztályvezetői, helyettes államtitkári szinten egy szervezeti egység, amely a Tudományos Akadémia szakbizottságaival tartaná a kapcsolatot. Ilyenre van már példa, a belügyi és egészségügyi tudományos tanács pont ilyen céllal jött létre, és kiváló a kapcsolatuk a kormányzattal.

hvg.hu: Lát igényt a kormány részéről arra, hogy az Akadémia a nemzet tanácsadója legyen? Az is gyakori kritika a kormánnyal szemben, hogy a döntései sokszor nincsenek megalapozva, nincs társadalmi egyeztetés, fontos kérdéseket egyéni képviselői indítvánnyal visznek be a Parlament elé.

F.T.: Ha egyelőre nincs meg az igény, a fogadókészség, akkor is fel fogjuk ajánlani tudásunkat a kormánynak. Ha helyreáll a bizalom, előbb-utóbb a kormány is látni fogja a hasznát. Úgy gondolom, kötelességem ezt kezdeményezni, „ráerőltetni” a tudásunkat a döntéshozókra, tartozunk ezzel a társadalomnak. Egy politikusnak sok szempontot figyelembe kell vennie, de tudnia kell, hogy a tudomány mit ajánl, szigorúan szakmai alapon. Remélem, hogy a kormány belátja, hogy hatalmas kincs, megkerülhetetlen szakmai háttér, amivel az Akadémia rendelkezik, butaság volna nem igénybe venni. Ha ajánlásként és nem támadásként érkeznek a tudományos vélemények és kutatási eredmények, akkor szerintem pozitív lesz a fogadtatás.

hvg.hu: Mi számít támadásnak?

F.T.: Az, ha egy tudományosan megalapozott véleményt nem a döntés elősegítésének szándékával publikálnak, hanem politikaival, és nem a kormányhoz juttatják el, hanem üzennek például a sajtón keresztül. Ott a szándék nem a döntés befolyásolása, hanem egy már megszületett, lehet, hogy rossz döntés révén a kormány lejáratása.

hvg.hu: A kritika mindig lejáratás?

F.T.: Egyáltalán nem, ha az megfelelő csatornán érkezik.

hvg.hu: De akkor csak a kormány felé lehet a kritikát eljuttatni? Minden más lejáratás, ami a sajtóba kerül ki?

F.T.: A sajtóban is lehet ilyeneket publikálni, de elsődleges szempontként a kormányzati döntést kell megpróbálni optimalizálni. Egyénileg lehet politizálni, de az Akadémia ne foglaljon állást testületileg, politikailag motivált módon, hanem próbálja meg az általa begyűjthető összes tudományos tapasztalatot, szakértői véleményt összesíteni, hogy abból olyan tudományosan alátámasztott ajánlás szülessen, amelyre nyugodtan támaszkodhat a döntéshozó.

hvg.hu: Önnek könnyebb dolga van agykutatóként, viszont egy oktatási vagy más, vitás területen születő ajánlásra könnyen mondhatják, hogy politikai vélemény, politikai támadás.

F.T.: Ha tudományosan megalapozott, és a szakterület módszertana által hitelesített eredményről van szó, akkor azon nem kell megsértődni. Ha a kormány nem ért vele egyet, akkor felkérhet egy tudományosan hasonlóan kvalifikált, másképp gondolkodó tudományos iskolát, hogy tudományos vitával próbálják megoldani a kérdést. Ez akkor válik igazán hasznossá, ha kivonjuk belőle a politikát.

hvg.hu: Azt mondta, ha nincs fogadókészség, majd ráerőltetik magukat a kormányra. Ön hogy fogja ráerőltetni magát a miniszterelnökre?

F.T.: Először is próbálom elérni, hogy fogadjon, ez még nem sikerült.

hvg.hu: Elnökként sincs időpontja?

F.T.: Csak augusztus 1-ével lépek hivatalba, viszont csütörtökön kaptam tőle egy gratuláló levelet, és telefonon hívott Áder János köztársasági elnök úr és Gulyás Gergely miniszter úr. Úgy gondolom, a kormány oldaláról van fogadókészség a normális kommunikáció helyreállítására. Ha ez létrejön, az egymás iránti bizalom is szépen, lassan fejlődni fog.

hvg.hu: Palkovics Lászlóval milyen a viszonya? Kiszivárgott a sajtóba egy, a miniszterelnöknek címzett magánlevele, melyben erős kritikát fogalmazott meg a miniszterről, ám ez a levél végül hozzá került. Kapott rá választ?

F.T.: Nem kaptam sem a miniszterelnöktől, sem a minisztertől. Bár az intézethálózatot leválasztották, azt végülis sikerült elérni, hogy egyetlenegy intézetet vagy kutatócsoportot sem zártak be.

hvg.hu: Ezt a levelet első körben a Magyar Időkben akarta lehozni. Az nem lett volna túl erős lépés?

F.T.: A nyilvánosságnak szánt levelet nyilván nem így írom meg, bár a tartalma nagyon hasonló lett volna. Biztos kiváltott volna Palkovics miniszter úrban némi ellenérzést velem szemben, de ez a legkevésbé sem érdekelt, az volt a célom, hogy mentsem a kutatóhálózatot, próbáljam meg megértetni a miniszterelnökkel, hogy nem jó irányba viszik a dolgot. Az összes finanszírozási korrekciót, a teljesítményarányos támogatási rendszert meg lehetett volna oldani Akadémián belül is, erről szólt a levél. Szerintem nem lett volna háború köztem és a kormány között, ha megjelenik a levél, de Gajdics Ottó akkori főszerkesztő azt mondta, ő már megégette magát baráti tűzben, engem meg szeretne kímélni. Hiába mondtam, hogy engem nem érdekel, nem függ ettől semmi, nem akartam akadémiai elnök lenni.

hvg.hu: Pedig egy ideje már hallani ezt önről.

F.T.: Az téves információ. 6 éve is kapacitáltak, de elzárkóztam. Kiváló volt védekezésnek, hogy akkor nyertünk egy 2,7 millió eurós ERC-pályázatot, illetve elindult a nemzeti agykutatási program, amire 12 milliárdot sikerült kibokszolnom a kormánytól, amivel az egész ország területén fellendítettük az agykutatást.

hvg.hu: Most meg semmi mentsége nem volt rá.

F.T.: Most nem, és nagy tekintélyű akadémikustársaim mondták, muszáj elvállalni, mert az Akadémiának szolgálnia kell a társadalmat, vissza kell szereznie a presztízsét, és a kormányzattal is újra ki kell építenie a kapcsolatokat. Mivel kutatóhálózatból jövök, annak is elő tudom segíteni a megerősítését és esetleges visszatérését. Erről még nem mondtam le, de nem ezzel fogom kezdeni az elnöki tevékenységemet, mert először a bizalmat kell helyreállítani.

hvg.hu: Ön látja, mi volt az értelme annak, hogy ilyen gyorsan leválasztották a kutatóintézeteket? Kívülről úgy tűnik, nem változott semmi.

F.T.: De, történt változás. Én mindig is ellene voltam a kiszervezésnek, mert azt gondolom, hogy amilyen változásokra szükség volt, azt az Akadémián belül is meg lehetett volna csinálni. A fő baj a köztestülettel az volt, hogy a különböző osztályok szakszervezetként védték a hozzájuk tartozó kutatóintézeteket. Ezzel megakadályoztak, vagy lassítottak minden olyan törekvést, hogy tudományos teljesítmény alapján differenciálják a központi költségvetést. A köztestületi felügyelet nem volt a legjobb megoldás, az már jobb, hogy egy 12 fős független irányító testület dolgozzon ki a tudományterületi tanácsokkal olyan mérési módszereket, amelyek összehasonlíthatóvá teszik a különböző tudományterületek teljesítményét.

hvg.hu: De ez még nem történt meg?

F.T.: Még nem, de egy új struktúrát megszervezni sok idő. Ráadásul a jövő évi költségvetésben 22 milliárd forinttal több jut a kutatóhálózatnak, szóval nem úgy kell differenciálni, hogy valamelyiktől elveszünk pénzt, nem kell elbocsátani embereket, hanem fel is lehet venni kutatókat.

hvg.hu: A közalkalmazotti státusz megmarad?

F.T.: A pletykák szerint a kormány csak úgy hajlandó béremelést adni, ha a Munka törvénykönyve alá kerülnek a kutatóhálózat dolgozói, de ezt leírva még nem láttam. Nem tudom, hogy ennek pontosan milyen negatív követkeménye lenne, vagy hogy mennyivel bizonytalanabb egy ilyen státusz, de több vezető is azt mondja, hogy az alkalmatlannak bizonyuló kutatótól esetleg egyszerűbb lesz megválni. Eddig ilyenhez bonyolult fegyelmi eljárásra volt szükség.

hvg.hu: Mennyire végleges, hogy egyben maradt a kutatóhálózat? Palkovics László tavaly arról beszélt, a szociológiai intézetet egy egyetemhez csatolná, és állítólag a Semmelweis Egyetem is kinézte a KOKI-t, a Kísérleti Orvostudományi Intézetet.

F.T.: Hála Istennek ez lekerült a napirendről, nincs szó arról, hogy a kutatóhálózat sérülne. Ha ez lenne a kormány szándéka, nem hinném, hogy adott volna plusz 22 milliárdot. Ez egyértelmű jelzése annak, hogy a kormány arra számít, az alapkutatások megfelelő becsatornázása a fejlesztésekbe előbb-utóbb megjelenik innovációs pluszként a gazdaságban. Úgy gondolom, ha sikerült a változtatásokat elvégezni, az irányítási struktúrát stabilizálni, akkor nyugodtan vissza lehet tenni az Eötvös Loránd Kutató Hálózatot az Akadémia fejezetébe, az általam korábban javasolt „kétfejű sas” modellt alkalmazva. Az ELKH ugyanúgy működhetne, mint most, önálló irányítással és külön költségvetéssel.

hvg.hu: Ez esetben miért volna jobb házon belül?

F.T.: Több okból is. Máig tartó vita van például a tulajdonviszonyon. Az ingatlan egyértelműen akadémiai tulajdon, holott a kutatóhálózatok használják ingyen. A 70 milliárdot érő ingóságok még nagyobb problémát okoznak.

hvg.hu: Úgy tudjuk, annak egy részét az Akadémiától át kellett könyvelni a kutatóintézetekhez.

F.T.: Így van. Máig lezáratlan vita, hogy mi kié. Az is sok kutatót elbizonytalanít, hogy ezek nem intézeti, hanem a Nemezti Vagyonkezelő tulajdonába kerültek. Azt mondják, az egyetemi műszereknél ugyanez a helyzet, tőlük sem vettek el semmit, ezét nem kell aggódni.

hvg.hu: Akadémiai elnökként adná vagy nem adná az ingóvagyont?

F.T.: Ez a dilemma megoldódna, ha visszakerülne a kutatóhálózat.

hvg.hu: Mit tenne, ha egy miniszter elkérne egy festményt?

F.T.: Megbotránkoznék, nem adnám, keresztbe feküdnék előtte a küszöbön.

hvg.hu: Ha kérésére visszaadják a kutatóhálózatot, akár olyan formában, ahogy ön javasolta, annak nem lenne olyan üzenete, hogy csak meg akarták törni az Akadémiát?

F.T.: Nem szeretnék olyan érveket keresni, ami visszatartja a kormányt attól, hogy meglépje ezt. Diplomáciai tehetségre kellene szert tennem, hogy úgy prezentáljam a kérést, hogy a kormány ne azt érezze: ezzel ártani fog a megítélésének. Az nyugodtan kimondható, hogy olyan állapotban kerülne vissza a kutatóhálózat, ami hatékonyabb működést tesz lehetővé, ez szolgálhatja az innovációt, és a teljesítmény alapú forráselosztást.

hvg.hu: MTA-elnökként a CEU elüldözésekor mennyire lett volna hangos?

F.T.: Ezt nem tudom megmondani, mert akkor ezzel nem foglalkoztam. A hozzám szakmailag közel álló kutatási részlegek szakmai színvonalát tudom megítélni, azok olyan tudományos értéket képviseltek, amit országon belül kellett volna tartani.

hvg.hu: Magát az elvet hogyan értékelte? Ugyanúgy lehetetett a tudomány elleni támadásnak venni, mint azt, ami az MTA-val történt.

F.T.: Ebben a kérdésben a részletek ismerete nélkül állást foglalni politikai szerepvállalás lenne, azt viszont elkerülném.

hvg.hu: Lovász László elnökként az Alkotmánybíróságon támadta meg a kutatóintézetek leválasztását, a törvény álláspontja szerint sértette a tulajdonhoz és a tudomány szabadságához fűződő jogot. Ön kitart a beadvány mögött?

F.T.: Én a praktikus szempontokat helyezném előtérbe. A tudomány szabadsága és az ingatlanok tulajdonjoga eddig sem sérült, az ingóságok, kutatási eszközök körüli vita pedig azonnal megoldódna a hálózat visszatérésével. Addig is a kutatási feltételek további javítása a legfontosabb cél.

hvg.hu: Hogyan reagálna arra, ha kutatókat listáznának kormányoldali lapokban, megcímkézve őket azzal, hogy semmirekellők, vagy a genderszemléletet képviselik?

F.T.: Ezt már akkor is felháborítónak tartottam, a kutatók minősítése nem a napi- és hetilapok feladata. A kutatók tudományos teljesítményét a többi kutatónak kell megítélnie. Erre megvannak a megfelelő fórumok, ahol ezt nem politikai, hanem szakmai alapon teszik.

hvg.hu: Ön is kritizálta a társadalomtudósokat, politikai alapon.

F.T.: Nem politikai alapon, és a gyengéket kritizáltam. Hangsúlyoztam, hogy a kiválókat  tartozzanak bármely politikai oldalhoz - támogatni kell. A sokféleség mellett érveltem, hogy az Akadémián mindenféle tudományos világnézet, ideológia legyen jelen, ez a társadalmi fejlődés kulcsa. Ez is benne volt a cikkben, csak arra nem reagált a tiltakozó 67 tudós. Azért a társadalomtudósokról beszéltem, mert arra kérdezett rá az újságíró, nyilván provokatív céllal, hogy felidézzük az Orbán levelet, ahol szintén a gyengén teljesítőkről írtam egy mondatot.

hvg.hu: Ott is a társadalomtudósokat hozta fel.

F.T.: De csak a gyengén teljesítőket. Fontos a kormánykritika, de az származzon kiváló társadalomtudósoktól, politikai oldaltól függetlenül.

hvg.hu: Ilyenkor kikre gondol, van egy lista a fejében?

F.T.: Nincs, és nem is vagyok hivatott a teljesítménymérés kritériumaiba beleszólni. De kiváló társadalomtudósoktól hallottam, hogy létező jelenség az, hogy amikor valaki szakmailag nem éri el azt a színvonalat, amelynél komoly nemzetközi folyóiratokban le tudja közölni az eredményét, úgy azt kormánykritikába csomagolva máshol lehozzák.

hvg.hu: Még ha elnökként nem is szólhat bele, kiket alkalmazzanak, egy-egy ilyen nyilatkozattal nem teszi őket kipécézhetővé, hogy elég nekik kevesebb pénz is?

F.T.: Soha egyetlen tudományterületre sem mondtam en bloc, hogy gyenge lenne. Ha bárki így értelmezi, az félremagyarázása a szavaimnak. Annyit mondtam, hogy vannak gyenge kutatók, akik mégis tudnak érvényesülni.

hvg.hu: Az alapján, ahogy Mocsai Lajosból rektor lett, nem tart attól, hogy idővel az akadémikusválasztás feltételei is változnak? Volt, aki emiatt is aggódott annak idején.

F.T.: Elképzelhetetlennek tartom egy független, tudományos testületnél, hogy a kormány beleszóljon. Utoljára a pártállami időkben történt ilyen, mikor az Akadémia megrendszabályozására kisajátították a főtitkári pozíciót, a betöltője pedig idővel a teljes költségvetés felett diszponált. Ilyen a rendszerváltás óta nincs, nem is hallottam olyanról, hogy valakit egy osztály politikai okokból választott volna meg.

hvg.hu: Elnökként lesz ideje kutatni?

F.T.: Teljesen lemondani nem tudok róla, ahogy az elődeim sem tették azt. Sokkal jobban kell támaszkodnom a tanítványokra, de hetente egyszer bemegyek majd a KOKI-ba, tájékozódom, hogyan haladnak a csoportok, szóval a felfedezőkutatástól nem fogok távol kerülni.
