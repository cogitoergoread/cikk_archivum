---
authors: 
- Tóth Richárd
categories: 
- HVG
title: "Orbán: Fokozatosan és szigorú menetrend mellett újraindíthatjuk az életet"
date: "2020-04-24"
---
 
> https://hvg.hu/itthon/20200424_Orban_Fokozatosan_es_szigoru_menetrend_mellett_ujraindithatjuk_az_eletet
> 

__Speciális szabályok jönnek majd Magyarországon, de az újraindításnak az a feltétele, hogy meg tudják védeni az időseket, a nagyvárosokban élőket és a krónikus betegeket.__

A miniszterelnök pénteki rádióinterjúja előtt Gulyás Gergely már a csütörtöki Kormányinfón jelezte, a kijárási korlátozások május 3-ig maradnak, utána azonban  május 4-től  folyamatos és fokozatos enyhítéseket vezetnek be a gazdaság újraindítása érdekében. Az is kiderült, hogy a polgármesterek az előttünk álló két hétvégére újra megkapják a jogokat arra, csak úgy, mint húsvétkor, hogy helyben szigorúbb intézkedéseket hozzanak.

A koronavírusról szóló tájékoztató oldal pedig azt közölte péntek reggel, hogy 250-re emelkedett az elhunytak száma, és 2383 igazolt koronavírusos van.

Orbán Viktor a rádiós beszélgetést azzal kezdte, hogy a jövő heti fordulópont azt jelenti, hogy lezárul a védekezés első szakasza. "Ne alakuljunk át botcsinálta virológussá, egészségügyi szakemberré"  figyelmeztette önmagát és politikustársait Orbán, ő is figyel a szakemberek tanácsaira.

A kijárási korlátozások helyett új szabályokat hoznak majd.

Fokozatosan és szigorú menetrend mellett újraindíthatjuk az életet  mondta.

Ennek az a feltétele, hogy meg tudják védeni az időseket, a nagyvárosokban élőket és a krónikus betegeket, ezeken a speciel szabályokon dolgoznak még. Ha az élet újraindításakor véletlenül elszabadulna a vírus, akkor is rendelkezésre kell állni a kórházi ágyaknak, erre készültek fel a védekezés első szakaszában. "Egyetlen beteg emberről sem mondunk le"  mondta.

Mások vagyonokat fizetnek azért, hogy kurzusok keretében tanulják ki a válságmenedzsmentet, ő hat hét alatt az életben megtapasztalhatta ezt  mondta, tizenöt olyan területen hozott olyan rendelkezéseket, amire korábban nem volt példa, ilyen a járványügyi védekezés, a gazdasági akciótervek, a költségvetés átszabása, a különleges jogrend.

A legfontosabb, hogy ne rezeljünk be, ne legyünk gyávák  mondta.

Az elmúlt tíz év nem volt felesleges szerinte, helyreállt a magyarok önbizalma, elhiszik, hogy megküzdünk a vírussal, és utána a gazdasági válsággal is. “Az, hogy a magyar védekezés sikeres, az abból fakad, hogy nem rezeltünk be.”

Az elhunytak életkora majdnem 78 év, a krónikus betegek nagyobb veszélyben vannak, a fővárosban és Pest megyében pedig a fertőzöttek 65 százaléka van jelen  ezek figyelembevétele mellett hozhatják majd meg az új szabályokat. “Ha lesz fegyver, fel is nyársaljuk a vírust”, mondta, de addig ezzel együtt kell élni.

Szerinte az osztrákok gyorsan haladnak, Ausztriánál kicsit óvatosabban fogunk nyitni  mondta Orbán.

A nagyvárosokkal kapcsolatban az a helyzet, hogy az általános szabályok szerint az operatív törzs alapján Orbán adja ki a rendeleteket, de helyben bevált, hogy a polgármesterek hétvégén szigoríthatnak. “De szerintem május 4-e után általános szabályokkal kell operálni.” A felelősség a kormányé, de lehet, nem fogja elvenni a többletjogot a polgármesterekkel.

A gazdasággal kapcsolatban úgy fogalmazott: ha nincs munka, nincs semmi, ha van munka, minden van.

Így ő a munkahelyekre koncentrál. Az pedig egy jól kiépült rendszer, hogy mi történik azzal, aki elveszíti a munkáját. “Van munkanélküli segély, ráadásul van közmunka is.” Gyors gazdasági kilábalásra készül, majd újra elmondta, amennyi munkahelyet tönkretesz a vírus, annyit létre is hoznak.

Az EU is szóba került, szerinte egyetlen pluszforintot nem kapnak a védekezésre, csak könnyebben lehívhatnak korábbi pénzeket, amit egészségügyre is tudnak fordítani. "Brüsszel nem a transzparienciáról híres pontja a világnak, nehéz ezt átlátni."

EU-s vezetőkkel tárgyalva csütörtökön azonban abban állapodtak meg, hogy a hétéves uniós költségvetést átszabják. Rugalmasabb lesz a pénzek felhasználása, az első két évre pedig nagyobb összeget csoportosítanak. Megállapodtak abban is, hogy: minden tagállamnak többet kell befizetni, Magyarországnak is, hogy nagyobb legyen a költségvetés kerete.

Arról azonban nem tudtak megállapodni, hogy az EU hitelekkel segítse a járvány utáni helyzetet, vagy "ajándék" pénzekkel.

Nagy Katalin műsorvezető szóba hozta a felhatalmazási törvényt is, nem nagyon érdekli, hogy Berlinben mit gondolnak Budapestről. Brüsszel azonban más kávéház, mivel ott döntéseket hoznak, de itt meg komoly gondokat lát a kormányfő.

Mindig Soros György kezét kell látnunk az ilyen dolgokban  mondta.

Kettes számú Soros-tervet lát Orbán, ugyanis a filantróp a héten megírta, hogy az EU-nak kölcsönöket kell felvennie, aminek a kamatait hosszú ideig fizetnék. "Nem ezt hívják adósrabszolgaságnak?"  kérdezte a műsorvezető Orbánt, majd mindketten elnevették magukat.

A kormányfő azzal zárta a beszélgetést, hogy Magyarország nem kér a hitelekből, erős lábakon állunk.
