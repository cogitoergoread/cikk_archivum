---
authors:
- Tóta W. Árpád
categories:
- HVG
title: "Mr. 50 százalék"
date: "2020-11-11"
---

> https://hvg.hu/360/20201111_Mr_50_szazalek

*Sorost meg Brüsszelt könnyebb volt legyőzni, ugye, papa? A katasztrófa esélye sokkal nagyobb, és a felelős: Orbán Viktor.*

Ötven százalék az esélye, hogy kitart az egészségügy  mondja a miniszterelnök. Az nem rossz. A lottóötösre például egy a negyvennégymillióhoz az esély, és az csak holmi pénzről szól, nem magáról az életről, tehát az ötven százalék voltaképpen ajándék. Olyan, mint a ruletten a piros, egyszer bejön, másszor nem, de semmiképp sem esélytelen.

Hatékony, hozzáértő kormányzás focizta el a reményt ide, a valószínűség zenitjére.

A magyar ember úgy vonulhat be a kórházba, csak a legszükségesebb háztartási kellékeket hurcolva magával, hogy aztán akár még ki is jön onnan. Fej vagy írás, ötven százalék, továbbá valamiben úgyis meg kell halni.

De komolyan, maguk azt hitték, örökké élnek? És a kedves mama is? Hát előbb-utóbb úgyis meghalt volna, tökmindegy igazából, nem kell ezen hőzöngeni.

A szakértelem mindenekelőtt a tesztelés stratégiájában nyilvánult meg, és abban kitartóan megmutatkozott. Az antigénteszt például egy eszement pocsékolósdi hülyeség, amikor Budapest osztja a tanároknak, viszont a lehető legjobb döntés egy nappal később, amikor a kormány ígéri meg ugyanezt. A kontaktkutatás felesleges erőlködés. Egész ősszel olyan mediterrán lezserséggel szarta le az összes hivatal, tankerület és hatóság a sűrűsödő diagnózisokat, mintha ez nem egy járvány lenne, hanem valami genetikai elváltozás.

A magyar kormány úgy tett, mintha a homoszexualitás fertőzőbb lenne a koronavírusnál.

És még most is ezzel foglalkoznak járványügyi vészintézkedésként.

Izgalmas, hogy az ötven százalék hogyan is értendő. Minden második beteg meghal? De izgi! Vagy országosan dobjuk fel a pénzt, és ha írás jön ki, akkor meghal az összes? Még izgibb! És vajon elkerülhette volna ezt egy ennél kevésbé tökkelütött kormány? Na ez a legizgalmasabb.

Egyébként igen: épp az agresszív kontaktkutatás, a szelektív, de szigorú elkülönítés bizonyult sikeres receptnek Új-Zélandtól Tajvanig. Nem volt ismeretlen, idehaza is sokan kardoskodtak mellette, csak nem volt elég jó a tisztelt kardoskodók pedigréje ahhoz, hogy igazuk lehessen.

Van viszont egy ultra-legizgalmasabb jelentése ennek az ötven százaléknak. Hogy az minden bizonnyal nem ötven.

Induljunk ki abból, hogy Brüsszel megállításáról, Soros legyőzéséről, valamint a genderlobbi kiszorításáról sosem hallottunk ilyen óvatos esélylatolgatást. Annak épp száz százalék volt az esélye, amennyiben helyesen szavazunk és rendszeresen konzultálunk, és a mi jóságos miniszterelnökünk ezzel a felhatalmazással a többit már intézi nekünk.

Soha, egyszer sem hallottunk tőle ilyen bizonytalan hazardírozást. Ő megmondta előre, ki lesz az Egyesült Államok elnöke, sikerét pedig nem a B tervek, hanem a tutibiztosra épített A tervek biztosították.

Amikor tehát azt mondja, hogy ez esetleg nem fog sikerülni, az aligha jelenthet mást, mint hogy „Isten kezében vagyunk”. Csak az ima segíthet, ennek sikeréért erősen lobbizunk azzal is, hogy felhatalmazásunk birtokában azon melegében beírjuk az alkotmányba a keresztény nevelést, ez a mi járványügyi stratégiánk. Istenhez fordulunk közvetlenül. Milyen bűnös, önhitt materializmus lett volna tudományos alapon kezelni a járványt!

Hát akkor addig is imádkozzunk. Bár ez alighanem fel fogja idegesíteni azt az elsöprő többséget, amely nem szokott ilyet csinálni, és alapvetően sem így oldja meg a napi problémáit; valamint a kormányától sem ezt várja.

Aztán az ima végeztével azért számoljunk is. Ha az egészségügy összeroppan, ha a halálozások száma meredeken emelkedik, amikor már mindenkitől egy kézfogásnyira lesznek a tragédiák, akkor annak felelőse lesz. Elkerülhető lett volna ugyanis, ahogy elkerülhető volt a Föld számos országában. Nem mentség, hogy máshol még nagyobb a baj, mert megint máshol viszont megoldották. Pontosan azokkal a módszerekkel, amelyeket egyébként hónapok óta hiába szorgalmaznak az ellenzéki pártok.

Te tetted ezt.

A katasztrófa, ami állítólag csak ötven százalék eséllyel zuhan a nyakunkba, Orbán Viktor bűne.

Ahogy Trump bűne volt a vírus bagatellizálása, és meg is kapta érte az ítéletet.

Az országnak működnie kell, a gazdasági következmények súlyosabbak lehetnek, mint a járvány okozta károk  ez volt a vezérfonal. Ám a vállalkozások és a dolgozók védelmében Magyarország szinte semmit nem tett, az Európában és a régióban is megnyíló segélyek itt szinte ismeretlenek. Egy uzsorás a magyar kormányhoz képest önzetlen adakozó; itt a korlátozások halasztása volt az egyetlen segítség, mert az ingyen van. Illetve azért csak halottakkal kell fizetni.

És most az a terv, hogy az egész unió hitelfelvételét vétózzuk meg, ha nem hajlandók megengedni, hogy a pénzt az Orbán-slepp lophassa el. A katasztrófahelyzetben is vidáman falatozó keselyűt Parragh László játssza. A kamara javaslata ugyanis az, hogy vegyék el az önkormányzatoktól az utolsó bevételüket, az iparűzési adót  viszont fel sem merül, hogy a totál értelmezhetetlen tökvakarászatukért sima útonállással beszedett kamarai tagsági díjtól eltekintsenek. Elszámoltatása az első feladatok között kell, hogy legyen, ha ennek egyszer vége lesz. Igen, úgy értem, hogy addig rázzuk fejjel lefelé, amíg az utolsó fillérig visszaadta a pénzt. Ha nem adja, rázzuk tovább.

Ötven százalék, az nyomorúságos esély, miniszterelnök úr. Az a kettesre sem elég. Ilyen célzással a vak evolúció dolgozik, maga a vírus van ilyen okos. Vagy bejön a mutáció, vagy nem.

Embertől ez kevés. Maguk egy vírus, Mr. Orbán.
