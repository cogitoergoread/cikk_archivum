---
authors: 
- Bauer Tamás
categories: 
- HVG
title: "Bauer Tamás: Magyarországon félrekezelik a válságot"
date: "2020-04-15"
---
 
> Bauer Tamás: Magyarországon félrekezelik a válságot
> https://hvg.hu/360/20200414_Bauer_Tamas_A_valsag_felrekezelese
> 

Hibás diagnózisból hibás terápia következik. Úgy tűnik, a kormány nem érti a jelenlegi válság természetét. (Mellesleg az ellenzék sem igazán.) Ezért a kormány hibásan cselekszik, az ellenzék részben hibásan beszél (hibás javaslatokat tesz).

Mi itt Magyarországon olyan válságokhoz, illetve olyan válságkezelő intézkedésekhez szoktunk egészen 2006-ig, amikor a válság abban jelentkezett, hogy a termelés elmaradt a fizetőképes kereslettől, illetve a piacképes export a gazdaság importigényétől, és ennek az egész gazdaság teljesítőképességében rejlő tartós okai voltak. Emiatt külkereskedelmi, fizetésimérleg- és költségvetési hiány alakult ki (ezért beszéltek a közgazdászok ikerdeficitről), és a rövidtávú válságkezelés lényege a belföldi keresletnek, a nemzeti jövedelem belföldi felhasználásának a gazdaság teljesítőképességéhez való hozzáigazítása volt, amit megszorításként emlegettünk.

Ez lett volna a dolga az Antall-kormánynak is, de csak részlegesen csinálta meg, ez lett a dolga a Horn-kormánynak is, amely  Bokros Lajosnak és Surányi Györgynek hála  sikeres volt ebben, és ez lett a dolga a második Gyurcsány-kormánynak is, amely szintén részlegesen csinálta meg, a Bajnai-kormányra is hagyva a munkából. Mindezekben az esetekben a válság gyorsuló eladósodásban jelentkezett, ami a gazdaságpolitikával foglalkozókat arra késztette, hogy az eladósodást egyfajta közellenségnek tekintsék.


A mostani válság, amely nemcsak a járvány értelmében, hanem a gazdasági visszaesés értelmében is az egész világra kiterjed (szemben az előző három, sajátosan magyar, kedvezőtlen belső gazdasági folyamatok felerősödése miatti válsággal, amibe 2006 és annak folytatásaként részben 2008 is beleértendő), átmeneti, gazdaságon kívüli okból, a koronavírus-járvány miatti kontaktusminimalizáló intézkedések kedvezőtlen mellékhatásaként következik be.

Mindenki arra számít szerte Európában és a világon, hogy ha sikerül megállítani a járvány terjedését, például ha kialakul az egyes országok lakosságának 60-70 százalékos átfertőződése, és a további fertőződés széleskörű teszteléssel, általános maszkhasználattal és esetleg a fertőzöttséget jelző mobiltelefonos applikáció tömeges használatával (ahogy ez Dél-Koreában történt), de legkésőbb akkor, ha megjelenik az oltóanyag, megfékezhető, a kontaktusminimalizálás jelenlegi drasztikus, a gazdaság működését visszavető módja megszüntethető.

Akkor pedig a gyerekek újra járhatnak iskolába, óvodába, bölcsődébe, megnyílhatnak az egyetemek, a szülők visszatérhetnek a munkahelyükre, megnyílhatnak az üzletek, a vendéglátóhelyek, újra megtelhetnek az utcák, útra kelhetnek az erre kiéhezett turisták, felszállhatnak a repülőgépek, megnyílhatnak és valószínűleg meg is telnek a szállodák. Vagyis a gazdaság jelentős belső szerkezeti átalakulás nélkül is visszatérhet a normális kerékvágásba.

Tudjuk, hogy az európai országok nagy többsége rendkívül nagyvonalú támogatást nyújt az átmenetileg piacukat vesztett vállalkozásoknak és az átmenetileg munka nélkül maradt munkavállalóknak és önállóknak, és ehhez példátlan mértékű eladósodást is vállal. Az Európai Bizottság hatályon kívül helyezte az adósságkorlátot, illetve a költségvetési hiány korlátját, és még forrásokat is megnyit a hitelfelvételhez. Mindez éppen azért történhet így, mert mindenki azzal számol, hogy a válság oka néhány hónapon belül megszűnik, tehát az egyszeri eladósodásból nem lesz adósságspirál.

Az Orbán-kormány azonban azt a logikát követi, amire szakemberei a megelőző magyar válságok diagnózisából és terápiájából emlékeznek. Csak olyan válságkezelést tart elfogadhatónak, amely nem jár az államháztartási hiány jelentősebb emelkedésével, vagyis újabb eladósodással. Orbán azért is ragaszkodik ehhez, mert az eladósodás számára külső függőséget jelentene, mégpedig az Európai Uniótól és a nemzetközi pénzügyi intézményektől (és nem az orosz vagy a kínai államtól, ami ellen nincs kifogása). Ezért igyekszik a válságkezelést költségvetésen belüli átcsoportosítással megoldani, elkerülve a további eladósodást. Ha jól értem, el akarja kerülni, hogy Brüsszeltől kelljen segítséget elfogadni, nagyjából azzal a logikával, ahogy Rákosiék annak idején a Marshall-segélyből nem kértek. Csak ők szovjet parancsra tették, Orbán pedig saját akaratából.

További szempontja az, hogy zsigeri viszolygást érez mindenféle, az államháztartásból bárminemű inaktívaknak, éppen nem dolgozónak nyújtott támogatás iránt. (Ezúttal is ragaszkodik a „munkaalapú gazdaság” tételéhez.) Szakértői ugyan bizonyára elmagyarázták neki, hogy mit jelent a németek által alkalmazott Kurzarbeit, és ezt névleg elfogadta, de olyan „magyar változatot” dolgoztatott ki, amely a jelenlegi válságban semmire sem alkalmas.

Az olyan korábbi válságokban, amikor az ipari termelés ugyan visszaesett, de természetesen nem szűnt meg, a Kurzarbeit, vagyis a kieső bér részleges megtérítése alkalmas eszköz lehetett a dolgozók megtartására, a munka nélkül maradók végzetes elszegényedésének megelőzésére. De amikor egyes ágazatok hónapokra teljesen leállnak, a legfeljebb 50 százalékos teljesítménycsökkenést megengedő megoldás nem működik.

Szakértői  még a Magyar Kereskedelmi- és Iparkamara nyilvánosságra került javaslatai is  az álláskeresési támogatás ma három hónapig terjedő időtartamának meghosszabbítását javasolták neki, erre azonban nem hajlandó. (Egyes kormányzati emberek válaszaikban arra céloznak, hogy később majd ez is megtörténhet, ha majd letelik az első három hónap.) Mindenesetre nagyon tanulságos az a zavar, ahogy az elmúlt napokban a kormány emberei sem tudták világosan megmondani, hogyan is kell értelmezni a kormányrendeletben lehetővé tett keresetpótlást.


Ugyanilyen zavar alakult ki a „tizenharmadik havi nyugdíj visszaépítésével” kapcsolatban. Látható, hogy Orbán, aki viszolyog a nyugdíjasoknak szánt pótlólagos kifizetésektől, annyira nem tud azonosulni a végül is elfogadott megoldással, hogy képtelen volt azt múlt hétfőn világosan előadni. Holott a fogalmazásból számomra egyértelmű, hogy

azt készülnek megismételni, amit 2002-ben a Medgyessy-kormány elképzelt:

egy hét többletnyugdíjjal indulni, és évről-évre eggyel több hétnyit folyósítani a nyugdíjasoknak, amíg a négy hét összejön. Mindezt mindig februárban, hogy az idei költségvetést még ne terhelje, és a második évi, már félhavi összeg folyósítása közvetlenül a 2022-es parlamenti választás előtt történjék.

Ugyanakkor, ahogyan az az 1990 és 2006 közötti magyar válságok logikájával összhangban van, az egyensúly megteremtése érdekében kiterjeszti a tehervállalást a nem szeretett gazdasági szereplőkre: a bankokra, a multinacionális kereskedelmi láncokra, az (ellenzéki) pártokra és az (ellenzéki) önkormányzatokra. (A kormánypártiakra is vonatkozik ugyan, de azokat majd kárpótolják a veszteségért.)

Mivel a jelenlegi válságban a munkahelyek elvesztése, a kereslet csökkenése a bajok egyik közvetlen okozója, az olyan intézkedés, amely  akár nem szeretett gazdasági szereplőknél  munkahelyek megszűnéséhez, keresetek elvesztéséhez vezet, a válságkezelés szempontjából diszfunkcionális. Márpedig

aki pénzt vesz el a bankoktól, a kereskedelmi láncoktól, az önkormányzatoktól és a pártoktól, az óhatatlanul foglalkoztatást és jövedelmeket, keresletet szűkít.

Talán még emlékszünk: a bankadóra, a tranzakciós illetékre a bankok részben azzal válaszoltak, hogy továbbhárították az ügyfelekre, részben pedig fiókokat zártak be, embereket bocsátottak el. Éppen ez az, ami most további kárt okoz a válságban. Az önkormányzatok kiszipolyozása nemcsak méltánytalan  persze, az is , de merőben a gazdasági válságkezelés szempontjából is kontraproduktív, hiszen azok minden pénzt keresetpótlásra, a járvány kezelésére költenének.

Igaza van eszerint az ellenzéknek abban, hogy a kieső keresetek sokkal nagyvonalúbb pótlására (ideértve a járvány miatt gyerekeikkel otthon maradni kényszerülő szülő kieső keresetének pótlását is), a munkanélküliek ellátásának meghosszabbítására lenne szükség? Igen, igaza van. Ugyanakkor a korrekt ellenzéki kommunikációhoz hozzá tartozna az is, hogy becsületesen elmondják: ez bizony számottevő eladósodással jár, ami most az ismertetett megfontolások alapján megengedhető. Persze, ez akkor hangzik hitelesen, ha hozzáteszik: most megengedhető, miközben 2002-t követően nem lett volna megengedhető, akkor súlyos hiba volt. Még durvábban fogalmazva:

akkor az eladósodás volt a bűn, most az eladósodás elutasítása a bűn,

mert gazdasági kapcsolatok szétesésébe, munkavállalók tömegeinek egzisztenciális ellehetetlenülésébe torkollna, és nehezebbé válna a gazdaság majdani visszaépülése. Az átmenetileg remélt eladósodásnak persze most is megvan a kockázata. Növeli ezt a kockázatot, hogy az Orbán-kormány elutasítja az euró bevezetését, noha a lehetőség már meglenne rá. Így Magyarország nem része az eurozónának, és kérdéses, hogy mennyire részesülhet abban a védelemben, amelyre az eurót használó országok számíthatnak.

Ez a nagyobb kockázat sem teszi indokolatlanná, hogy a gazdaság gyors helyreállításának, a társadalmi stabilitás fenntartásának érdekében vállaljuk az elengedhetetlen mértékű eladósodást.

Azért is lenne fontos világosan beszélni arról, hogy az ellenzéki pártok által szorgalmazott, a más európai országokban alkalmazotthoz hasonló válságkezelés számottevő eladósodással jár, s ezzel a közvéleménynek is szembe kell néznie, mert akkor belátható: nem helyes minden égető jövedelempolitikai problémát most, a válságkezelés részeként felvetni. Ott szabad és kell eladósodásból fizetni átmenetileg, ahol a megszokott munkajövedelmek kiestek, mert kiesett a munka. Ahol a jövedelmek az államháztartásból származnak, és azokat a járványválságtól függetlenül továbbra is folyósítják, ott nem helyes eladósodásból emelni a jövedelmeket.

Én a magam részéről elkötelezett híve voltam és vagyok a családi pótlék emelésének, akár megkétszerezésének is, de nem a családi adókedvezmény fenntartása mellett, miként azt több ellenzéki párt ma követeli, hanem az adókedvezmény helyett. (Magyarországon az Orbán-kormány nemzetközi összehasonlításban kiugróan magas, egyedülálló szintre emelte a gyermekvállalás állami, vagyis a többi adófizető általi támogatását más költségvetési kiadások rovására, anélkül, hogy ez érdemben befolyásolná a gyermekvállalási kedvet, és ezt semmiképpen nem helyes tovább fokozni.)

Ami a nyugdíjakat illeti, ott a tervezettnél magasabb infláció miatti nyugdíjkorrekció előrehozatalának követelésével értek egyet, az egész nyugdíjrendszer felülvizsgálatát viszont nem ebben az időpontban kell kezdeményezni. Mivel a gyors béremelkedés időszaka feltehetően most megszakad, a nyugdíjindexálás körüli vita egy időre lekerülhet a napirendről.

Jó lenne, ha ellenzéki politikusaink  kiváltképp azok, akik már kormányoztak  feltennék maguknak a kérdést: mit fogadnának el saját mostani pontjaik közül akkor, ha felelősek lennének az államháztartás hosszabb távú egyensúlyáért, és nekik kellene az újabb eladósodásért  nem annak tényéért, hanem mértékéért  felelősséget vállalniuk. Tőlük talán elvárható, hogy ne azt mondják mindenkinek, amit hallani szeretne. Azon pedig senki se csodálkozzék, ha Orbán kitart ama fixa ideái mellett, amelyek érvényesítése az elmúlt évtized kivételesen kedvező feltételei mellett nem okoztak szabad szemmel is látható kárt. Ha a vírusválság kezelésében is ragaszkodik hozzájuk, könnyen elhagyhatja a szerencséje. Félő viszont, hogy annak valamennyien megisszuk a levét.

A szerző közgazdász, volt országgyűlési képviselő
