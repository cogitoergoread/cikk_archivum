---
authors:
- Tóta W. Árpád
categories:
- HVG
title: "A meleg királyfi és az ezer halott"
date: "2020-02-03"
---

> https://hvg.hu/360/20201015_A_meleg_kiralyfi_es_az_ezer_halott

*Szarnak bele a járványba, arra nincs megoldásuk. De lehet helyette buzizni! Vélemény.*

Ezer halottnál tartunk. És ez a jó hír. Ez az ezer halott lapos, már-már alázatos járványgörbe mellett jött össze. A pokol kapui csak most tárulnak ki. Most ugyanis itt tartunk:

„Tisztelt Szülők! Tájékoztatom Önöket, hogy egy tanárkolléga tesztje pozitív lett. Hivatalosan értesítettük a járványügyi hatóságot, akik nem tartottak szükségesnek további intézkedést.”

Ez csak egy szó szerinti példa, hasonló üzeneteket küldenek ki az iskolák országszerte. Mint tudjuk, illiberális demokráciánkban az iskolaigazgatók nem nyilatkozhatnak engedély nélkül, így nyilvános vitákban nem vehetnek részt. Szólhatnak viszont a szülőkhöz közvetlenül  és ott van a sorok között a felelősség, a hivatástudat és a kétségbeesés: nem rajtuk múlik, hogy nem történik semmi.

Milyen kár, hogy akiken múlik, azokból hiányoznak ezek az erények. Ők sem vitáznak  a viták ideje különben is lejárt , hanem odavetik foghegyről, hogy annyit tesztelünk bazmeg, amennyit kell, na pofa súlyba.

A semmi, ami történik, maga az abszolút nulla. Még telefonon sem kérdezik meg a kontaktokat, legalább a közvetlenül veszélyeztetteket, hogy vannak. Nem merül fel az érintettek tesztelése, szelektív tanrendmódosítás, akár a nagyobb gyerekek hazaküldése, de még annyit se mondanak, hogy vegyék fel a maszkot minél többször. Szarnak bele, konkrétan, elengedték, hadd szóljon.

Ennek az az oka, hogy egyáltalán nem készültek fel. Csaknem fél évig zárva voltak az iskolák, ennyi idő állt rendelkezésre, hogy az oktatáspolitika alkalmazkodjon, digitális segédanyagokkal, képzéssel, átállási protokollal, hardverrel és szoftverrel felvértezze az iskolákat a második hullámra  amelyről tudható volt, hogy jön  legkésőbb akkor, amikor elkezdődik a tanítás.

Annyi telt tőlük, hogy sikeresen megalázták azt, aki kreatívan állt hozzá, valamint kivezényelték az iskolaőröket. De a sóspuska sajnos nem fog a víruson.

Az országnak működnie kell  ez lett a jelszó. Pontos másolata annak, hogy „egy tapodtat sem hátrálunk”. Az utóbbi jellemzően történelmi csatavesztések előtt hangzik el, az okos hadvezér ugyanis hátrál, ha azzal előnyhöz jut. Például jól védhető határokhoz.

Márpedig ha a kontaktkutatás megtörténne, akkor ma nem húszezren lennének karanténban, hanem tízszer vagy hússzor ennyien. Tízezrek terjesztik a vírust, mert nem is tudják magukról, hogy fertőzöttek, vagy mert nincs választásuk, be kell menniük a munkahelyükre. Utóbbiak közé tartoznak a gyerekeink.

Az ország kétségtelenül kevésbé működne, ha az lenne a cél, hogy a járvány terjedését csillapítsuk. Nehézségekkel járna, pénzbe kerülne, és ami a legveszélyesebb: megismerkedne az árnyalatok, a kisebbik rossz, valamint a valóság fogalmával. Ez nem jön jól annak a hatalomnak, amely a végletes jó és gonosz, az elképzelhető legnemzetibb tökéletesség, illetve a fantázia alapján áll.

Számítás van emögött, nyilván. A halálozások rövid távon kellemetlenek, viszont a gazdasági válság, a csődök, a munkanélküliség 2022-ben is éreztetni fogja a hatását.

Aki most meghal, az nem fog szavazni. De aki most csúszik le, az emlékezni fog a cserbenhagyásra.

Várható, reális, kiszámítható reakció a statisztikák kozmetikázása. Ahogy a szavazatok összeszámolását sem bízzuk a kormánypártokra, célszerű lenne egy független halottszámláló intézet felállítása, kórházak és hozzátartozók jelentéseinek összevetésével.

Tíz év kormányzás után, rácsodálkozva arra, hogy a szegény vidékek kórházaiban nincs orvos, a katonai vezénylés maradt megoldásként. Tíz év állt rendelkezésre, hogy regionális bónuszokkal, okos erőforrásgazdálkodással, kétharmaddal, világgazdasági fellendülésben megoldják ezt a problémát. Csak annyiból akár, amennyit a magyar focira költöttek. Csődöt mondtak, és most kapkodnak, mit Bernát a ménkűhöz.

Egyetlen reményük maradt: elterelni a figyelmet arról, ahogy leszállnak a bicikliről. Csak ne nézzünk oda, ne kezdjünk spekulálni azon, hogy létezhet-e emberségesebb vagy eszesebb kormány ennél. Mert hiszen akkor együtt mondanánk: különbet szarok.

Ezért minden: önkínzás, ének / Szeretném, hogyha szeretnének. Vagy legalább ne kellene elvinnem a balhét. Ne kérné számon senki, hogy mennyit érnek a jelszavak.

# Elhagyod a valóságot

És erre a célra szinte minden megfelel. A buzizás lehet, hogy jobb körökben ciki, de mégis ártalmatlanabb, mint hogy hányan fulladtak meg személyesen Orbán Viktor döntései miatt. Lehet feltekerni az SZFE-ügyet, felerősíteni és bedobni bármi mást, csak ne az legyen a téma, hogyan kezelte félre a válságot a mi bölcs vezérünk. Beszéljenek az emberek akármiről, csak erről minél kevesebbet. Vegyük észre a csalit, és ismerjük fel.

Az elterelés részévé vált az Európai Unióval folyó vita is. A melegek és a színészek kiátkozásával ellentétben ez közvetlenül kapcsolódik a válságkezeléshez. Minden jel arra mutat, hogy a munkájukat, hozzátartozójukat, jövőjüket elvesztő magyarok ezermilliárdos segítségre számíthatnának  ha a kormányuk nem lenne ekkora világraszóló köcsög. Lehetne kétszer vagy háromszor ennyi a munkanélküli segély, kaphatnának segítséget, kárenyhítést, egérutat; de nekünk fontosabb, hogy Orbán Viktor és családja zavartalanul lophasson tovább. Ez sem a maga jogán téma, hanem az ellenünk indított mitikus háború fejezete csupán.

Eldől a hátralévő két évben, mennyit ér ez meg. Ha nincs eszünk és bátorságunk elzavarni őket, akkor pont ezt érdemeljük. Ha van, akkor sem lesz egy csapásra Kánaán. De az biztos, hogy szabadabban beszélünk majd, iskolaigazgatók, tanárok, orvosok, tudósok, szülők és gyerekek; és közösen kikényszerítjük az ennél okosabb döntéseket. Addig meg kibírjuk féllábon, olykor köhintve, kicsit fuldokolva, gyászolva, kicsit halottan.
