---
authors:
- Arató László
categories:
- HVG
title: "Már a botrányos házibuli előtt romokban volt a Fidesz-alapító Szájer József brüsszeli karrierje"
date: "2020-12-02"
---

> https://hvg.hu/360/20201202_Megbukott_mire_lebukott

**Szájer József lökhárító volt a Fidesz és az Európai Néppárt közt  ezért a hétvégén ismertté vált lemondásának okát először a politikában keresték a brüsszeli döntéshozók. Logikusnak tűnt, hogy Orbán Viktor harcai felemésztették a kormánypárt első számú európai politikusát. Szájer is engedte, hogy ez legyen a látszat. Mint kiderült, nem a jó ízlés támadt fel benne, csak a testi vágy.**

November 27-én, pénteken este fél 10-kor, egy házibuliból menekülve, a brüsszeli óváros híres főterétől pár száz méterre ért véget a Fidesz egyik alapítójának, a hatályos magyar alaptörvény szerzőjének politikai karrierje. Szájer József azért menekült, mert a szomszédok kihívták a rendőrséget a járványügyi előírásokat megszegő parti miatt. A belvárosi Rue des Pierres egyik házában a kiérkező hatóság húsz embert igazoltatott, a brüsszeli ügyészség szerint ketten a diplomáciai védettségükre hivatkoztak. Szájer azonban nem volt köztük, ő megpróbált elszökni. Ennek magyarázata lehet, hogy a belga sajtó szerint szexparti zajlott a helyszínen, amelyen szinte kizárólag férfiak vettek részt  miközben a fideszes kétharmad éppen homofób passzussal igyekszik kiegészíteni az ország alkotmányát.

Szájer szökése kudarcot vallott, egy járókelő ugyanis észrevette a buliból egy ereszen lemászó férfit. Mikor a rendőrök elkapták, kábítószert találtak nála. Az ügyészség közlése szerint a keze véres volt, a sebeket valószínűleg menekülés közben szerezte. Mivel igazolni nem tudta magát, a hivatalos beszámoló szerint lakhelyére kísérték, ahol felmutatta diplomata-útlevelét. A hatóság a személyazonossága védelme érdekében, a belga törvények előírásainak megfelelően, S. J. monogrammal azonosította, valamint megadta a születési évét (1961). Míg a buliban előállított személyek 250 eurós bírságot fizettek, „S. J. ellen a drogtörvények megsértése miatt eljárás indult”.


Szájer azonban másodszor is megpróbált megszökni, ezúttal a politikai felelősség elől. Miután a rendőrség előtt lebukott, szombat kora este, néppárti forrásaink szerint 6 óra körül jelezte párttársainak, hogy lemond a mandátumáról, és visszavonul az aktív politikától. Másnapi közleménye szerint döntése „egy hosszabb ideje tartó gondolkodás végére tesz pontot”. A hosszabb idő Szájernél vagy 22 és fél órát jelent, vagy tudatosan igyekezett félrevezetni a közvéleményt. Azt állította: „a napi politikai küzdelemben való részvétel egyre nagyobb lelki megterhelést jelent”, ezért „a jövőben a gyakorlati politikusi tevékenység helyett a távlatosabb, szellemi területen kívánom folytatni a rendszerváltoztatáskor megkezdett munkát”. És hozzátette: „A konkrétumokról később adok tájékoztatást.”

Mégis a belga lapok voltak, amelyek már kedden konkrétumokat szolgáltattak. Csoportos szexpartin bukott le az Európai Parlament tagja, jelent meg előbb, majd kiderült a nemzetisége, és hogy már le is mondott a mandátumáról. Első hallásra a hírek éppen olyan képtelenek voltak, mint hogy valaki vonaton, egy iPaden írja meg egy ezeréves ország alkotmányát, ám kedd délutánra Szájer kénytelen volt újabb közleményt kiadni, melyben pontosította a lemondásához vezető „küzdelmet”. És még ekkor is úgy hitte, van menekülési útvonal. Miközben mindenki tudta, hogy az ügyészség hamarosan kiadja tájékoztatását, ő még percekkel a hivatalos verzió előtt is szépítette a történetet.


Szájer tehát „jelen volt” egy pénteki „házibuliban”, a rendőrségi igazoltatás után „jelezte, hogy képviselő”, és mert „igazolvány nem volt nála”, az eljárást a hatóság „lefolytatta”, „szóbeli figyelmeztetésben részesítette”, majd „hazavitték”. A kábítószer kérdésében azzal védekezik, hogy ilyet nem fogyasztott, és bár elismeri, hogy a rendőrség szerint „ecstasy tablettát találtak” nála, hangsúlyozza: „Az nem az enyém, arról, hogy ki és miképp helyezte el, nincs tudomásom.”

Nem ő az egyetlen, aki az elmúlt napokat követően tanácstalan. Szájer nemcsak a nyilvánosságot tévesztette meg lemondásának eredeti indoklásával, de magyar és európai párttársait, kollégáit, olyanokat is, akik az utolsó pillanatig csak a legjobbat feltételezték róla. Valódi magyarázat hiányában a hétvégén Brüsszelben még csak találgatták, mi történhetett. És nyomós érvek szóltak amellett, hogy politikai vitában ér véget egy három évtizedes karrier.


„Jóska mindig stratégaként dolgozott, soha nem voltak hirtelen lépései, tudta, hogy mit akar”

 mondta róla volt frakciótársa, Becsey Zsolt még hétfőn, a valós indokok ismerete nélkül a HVG-nek. A Fidesz egykori alapítója szerinte húsz év munkáját tette bele a Néppárttal való kapcsolatépítésbe. „Nem tudom, mi állhat a háttérben, de abnormálisnak tűnik, hogy ezt feladta”  mondta Becsey, aki Szájer személyes felkérésére volt része a Fidesz első EP-képviselői csapatának 20042009 között.

Szájer teljes politikai pályafutását feltette az európai ügyek képviseletére. 1990-től az uniós integráción dolgozott, majd az első EP-választással átnyergelt strasbourgi pályára, és azonnal vezető pozíciót kapott az Európai Néppárt frakciójában. Ez szokatlan egy új tagállam képviselője esetében, de nála korántsem érthetetlen. A Fideszben ekkor még szakpolitikusként képzelték el az igazi EP-képviselőt, aki kitanulja egy-egy terület európai részleteit, amiből aztán építkezhet akár az EU-n belül, akár Magyarországon  magyarázta kérdésünkre Becsey.


A Fidesz első néppárti konfliktusai nem voltak függetlenek Szájertől: az általa írt alkotmány és az azt kísérő hatalmi központosítás vezetett először hangosabb vitához, később felesége, Handó Tünde szerepe is kritika tárgya lett, aki az Országos Bírói Hivatal élén az igazságszolgáltatás kontrollját igyekezett megteremteni. Az Európai Néppárt  a legnagyobb európai politikai erő  azonban éveken keresztül igyekezett házon belül feloldani a konfliktusokat. Hogy Orbán politikájának konzervatív bírálói ellenére a Néppárt vezetése sokáig kiállt a Fidesz mellett, az uniós forrásaink szerint leginkább Szájer érdeme. Beágyazottsága, hozzáállása megnyugtatta a frakció többségét, és sikeresen adta el Orbán lépéseit kizárólag „belpolitikai indíttatásúaknak”. A nagy törés a Sargentini-jelentés volt, Szájer fellépése ekkor már kevésnek bizonyult, a frakciótársak kétharmada a testvérpárt ellen szavazott.


Egy brüsszeli forrásunk szerint Szájer 2019-ben jelezte Orbánnak, hogy nem kíván újraindulni, de a kormányfő rábeszélte a folytatásra. Aztán mégis móresre tanította: elvette tőle a Fidesz csoportjának vezetését, és átadta Deutsch Tamásnak. A váltás után a Néppárton belüli beszólások egyre „primitívebbek és radikálisabbak” lettek, amihez az is hozzájárult, hogy Deutsch angol szókincse meg sem közelíti elődjéét  értékel forrásunk. Szájer, aki tíz évig a jogalkotásért felelős alelnök volt az EP néppárti frakciójában, a 2019-es választások után súlytalanná vált.


Gyöngyösi Márton jobbikos EP-képviselő is arról beszélt lapunknak, hogy Szájer szinte eltűnt a hétköznapi parlamenti életből, nem lehetett hallani róla. Tippje szerint Orbán unión belüli irányváltásának lett az áldozata a Fidesz-alapító. „Ez most egy új brand, ahhoz meg új arcok kellenek, nem is volna hiteles, ha Szájerrel akarnák eljátszatni ezt a szerepet”  mondta Gyöngyösi. Ez az újságíróknak is feltűnt. Miközben a Fidesznek a brüsszeli kommunikációja is a magyarországi panelekre épül, Szájerrel még az elmúlt években is lehetett találkozni, beszélgetni. A tavaly tavaszi választások óta azonban egyetlen témában szólalt csak meg: amikor az EP jogi bizottsága Trócsányi Lászlót alkalmatlannak tartotta uniós biztosnak.



Deutsch mellett újabban Novák Katalin és Varga Judit miniszterek diktálják a tempót Brüsszelben. Ez azonban nem jelenti azt, hogy Szájer korábbi „lökhárító” szerepére már nem volt szükség  mondja külföldi forrásunk. Ellenkezőleg, a magyarok iránt még szimpátiát mutatók egyre gyakrabban próbáltak rajta keresztül Budapestre üzenni.

Múlt hétvégén a politikus kedvelői azt remélték, Demeter Szilárd és Deutsch Tamás nácizása, valamint Orbán vétója megmozgatta benne a politikai tisztesség utolsó szikráját, és ha nem is hangos magyarázattal, de a lemondásával kifejezte nemtetszését. Tévedtek. Szájer egy ereszcsatornán menekült a belga rendőrség elől. 
