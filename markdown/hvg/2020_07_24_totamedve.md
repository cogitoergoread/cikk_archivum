---
authors:
- Tóta W. András
categories:
- HVG
title: "Adjátok vissza a hegyeimet!"
date: "2020-07-24"
---

> https://hvg.hu/360/202030_adjatok_vissza_ahegyeimet

**Fél éve egy - a medvéhez hasonlóan - életveszélyes élőlény ellen küzd az egész világ. Csak a koronavírus sajtója nem olyan jó, mint a macié. Pedig az is teremtett lény és pont annyi joga van létezni, mint egy több száz kilós ragadozónak. Vélemény.**

Amíg az egymást váltó fantomokkal szórakoztunk, Magyarországra kényelmesen betelepedett az ellenség. A magyarok élete ma veszélyesebb, mint tíz, húsz vagy akár ötven éve volt. Ennek oka a medve.

Három generáció nőtt fel úgy, hogy az állatos könyvet lapozgatva nyugodt lehetett, ilyen szörnyetegek nálunk nem élnek. Nincs emberevő tigris, cápa, oroszlán; nincs mamba, tarantula és krokodil.

Sajnáltam gyerekként azokat, akiknek ilyen vadállatokkal kell számolniuk, és örömmel töltött el, hogy bármikor kimehetek az erdőbe a szétmarcangolás kockázata nélkül, s a legveszélyesebb, amivel találkozhatok, a kullancs.

Erdőbe menni, kirándulni, gombászni, netalán fogni egy sátrat és kinn aludni ugyanis szép, építő és egészséges dolog. Az a kevéske praktikus, ám kényszerítő probléma nemesíti a jellemet, a természet kisimítja a lelket, az erdő csendje ihletet és megnyugvást ad.

De csak addig, amíg abban az erdőben nem bujkál valami, ami esetleg meg akar és könnyedén meg is tud ölni. Onnantól ugyanis a rácsodálkozás és az elmélkedés átadja helyét a szorongásnak, a paranoiának, és az indokolt rémületnek minden csörtetéstől, amiről pedig nemrég még tudhattuk, hogy őzike, vadmalac, vagy maximum szarvas, de az is elfelé megy, nem pedig jön megenni.

A medve pedig jön. Semmivel sincs vele szemben több esélye az embernek, mint az oroszlán vagy a tigris ellen. Ahogy a szólás tartja: ami nem öl meg, az megerősít  kivéve a medve, mert az megöl. A térség erős emberei, Horthytól Ceausescuig azzal bizonyították rátermettségüket, hogy magaslesről, puskával, felfegyverzett kísérettel, messziről kilőttek egy-egy medvét. De véletlenül sem mentek rá karddal vagy pisztollyal.

Innentől egész más csatangolni a magyar hegyekben, már amennyi megmaradt, ugye. A trianoni utódállamok felelőtlenül bántak a megörökölt erdőségekkel, hagyták elszaporodni bennük a ragadozót, aztán a zöldhatáron ránk zúdították a felesleget.

Mindezt persze Brüsszel pénzelte  az uniós medvevédelmi programoknak köszönhető a burjánzás.

Hazánkba elsősorban, természetföldrajzi okokból, nem a román  oláh  medvék vándorolnak be, hanem a szlovákok. Jelenlétük már állandó a Mátrában és a Bükkben, éppen most ólálkodnak be Nógrád sűrűbben lakott lankáira. Veszélyben a Börzsöny, az ott lakó emberek, a Királyréten hancúrozó gyerekek, a kisvasutakon vidáman zötyögő családok. Emlékezetes az a példány, amelyik a Mátrából egészen Szegedig ügetett, mire elaltatták. Ilyen akciórádiusz mellett könnyen megvetheti mancsát a Börzsönyből a Bakonyban, és aztán az összes erdőben. Nem válogatós, szereti ugyan a vadat, de megél szemeteskukákon is. A konfliktus csak idő kérdése, és az tragikus hírekben fog megnyilvánulni.



Mi a teendő? Csak akkor lehetünk nyugodtak, ha újra elmondhatjuk: Magyarország medvementes. A mi erdeinkben Önt senki sem fogja megenni. Ez bizony határozott rendelkezést, biztos kezet és pontos célzást igényel. A kilövések mellett ellenőrzés is kell, vadkamerák, nyomkeresésre kiképzett erdészeti alkalmazottak formájában. Kívánatos lenne a Börzsönyt, később az egész szlovák határt fedező védvonal kiépítése, állandóan járőröző drónokkal.

Még menőbb lenne, ha fel lennének fegyverezve.

A barnamedve egyébként nem veszélyeztetett faj, nem fog kihalni attól, hogy nálunk kiirtjuk. Furcsa állat különben, meg kell hagyni: ismeretes olyan medve, aki harcolt a világháborúban, és együtt sörözött lengyel katonatársaival. De sajnos nem ez a jellemző, hanem a kiállhatatlan viselkedés, az erőszak, a marcang.

Medveügyben elkerülhetetlen, hogy előpenderüljön valami ábrándos tekintetű civil, és magyarázni kezdjen a csúcsragadozók helyéről a természetben, meg arról, hogy a biodiverzitás a legfőbb jó. Nyugodtan el lehet nézni a fejük fölött. Túl sokba kerül a magyar embereknek néhány medve jóléte. Egy-két egyed egész tájegységekről szoríthatja ki a piknikezni, túrázni, táborozni vágyókat, mert ahol medve van, ott nem fogok a sátram előtt nyársazni, és nem nyugtat meg az se, ha kint hagyom az elemózsiát. Az a róka ellen elég, mert annak nem fordul meg a fejében, hogy engem is megkóstoljon.

Mi foglaltuk el az ő életterét, nem tehet róla, neki is élnie kell valamiből  szól majd a siratóének, de erősnek kell lennünk. Igen, elfoglaltuk, ahogy azelőtt az avaroktól, akik a bronzkori kultúráktól vették el, még korábban pedig a dinoszauruszoké volt az egész; mondjuk akkor a medve nem lett volna olyan nagy legény, mint manapság.

Fél éve egy faj, a medvéhez hasonlóan életveszélyes élőlény ellen küzd az egész világ. Egymást érik az ötletek, hogyan foszthatnánk meg az élelmétől, szoríthatnánk vissza, irthatnánk ki. Csak a koronavírus sajtója nem olyan jó, mint a macié. Az is teremtett lény pedig, pont annyi joga van létezni, mint egy négyszáz kilós ragadozónak. Mégsem sír utána senki, amiből nem az következik, hogy kellene, hanem hogy más veszélyes élőlények ellen is felvehetjük a kesztyűt meg a bőrkalapot.

Magyarország a magyaroké. Eleget hallottuk már, ideje érvényt szerezni neki.

Medvementes, félelemmentes hazát -  ez az, amiben mindannyian egyetérthetünk.
