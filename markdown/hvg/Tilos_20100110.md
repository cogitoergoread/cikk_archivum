---
authors: 
- Csabai Gábor
categories: 
- HVG
title: "Csabai Gábor:A Tilos műsorkészítői ezentúl is elmondják amit szeretnének"
date: "2011-01-10"
---
> Csabai Gábor: A Tilos műsorkészítői ezentúl is elmondják amit szeretnének - HVG ; 2011-01-10

Nem tagadom, megijedtünk, hiszen nagyon úgy tűnik, hogy az új médiahatóság királyság lesz az államban, és gyakorlatilag megfellebbezhetetlen, egyirányú véleményeket juttathat érvényre. A régi, sok éven át regnáló ORTT testület is szinte mindenható volt --  bár akkor még csak a rádiók, tévék tekintetében – ám eddig azért a parlamenti pártok delegáltjainak eltérő véleményei, szempontjai megjelentek egy-egy testületi döntést megelőzően. Hasonlóra azonban jelenleg nem igen látszik lehetőség, annyira egyöntetű a testület. 

Távolról sem vagyok médiaszociológus, elemző, de véleményem persze azért van. A Tilos Rádiót ugyan nem hallgatják, de a nagy, kereskedelmi tévék bulvárműsorait, akciófilmjeit annál többen nézik és értik is a kiskorúak.  Több gyermeket neveltem fel, s magam is elképedek, hogy pl. a legkisebb fiam, négy-öt éves koráig több gyilkosságot, erőszakot és pornográfiát látott, mint én egész életemben. Az utcai újságosbódéktól a tévéig mindenhonnan csak az erőszak és a szexualitás zúdul a társadalomra. Én valahol arrafelé keresném az ifjúságra veszélyes tartalmakat. 

Ugyanakkor meglehetősen egyedül álltam és állok azzal a véleményemmel, hogy például a híres Macskafogó c. rajzfilm sok szempontból horror. Vidám köntösbe öltöztetve, helyes, vicces állatfigurákkal mutatja be az erőszak és kínzás minden válfaját, az elevenen megfőzéstől, fojtogatáson át a szitává lövésig. Teljes a paletta. Na, most ehhez képest az a „törvénysértés vélelem”, mely szerint mi, a Tilos Rádió lennénk azok, akik károsan befolyásolják a gyerekek erkölcsi fejlődését, ez egy olyan téves, félrement logika, amelyre nehéz szavakat találni. 

Az utóbbi hónapok azért felrázták a rádiót. Érezhetően megpezsdült az élet a stúdiók táján: új műsorok, műsorkészítők jelentkeznek, és örömünkre régi „nagy nevek” is újra csatasorba állnak. Egy ideje ismét műsort készít Bodóky Tamás, az oknyomozó újságíró, visszatért Simó György és Superman, a 98 MHz-es korszak két legendája, s hamarosan újra az éterben halljuk Pálinkás Szűcs Robertet is. 

A rádió megőrzi politikai függetlenségét, hiába is próbálnak bennünket becsatornázni, beskatulyázni egyik vagy másik politikai párthoz, ideológiához, mi nem tartozunk sehová. Alapvetően nem szeretjük és kerüljük is a tisztán politikai műsorokat, mert a közéletben, a társadalomban rengeteg fontos dolog van – a kisebbségek helyzete, a romaintegráció, a fogyatékosok gondjai, az energia- és környezettudatos gondolkodás, és még sorolhatnám – amelyek szinte alig jelennek meg máshol a médiában. A Tilos Rádiónak civil küldetése van, s a magunk olykor keresetlen, közvetlen módján mégiscsak a demokráciát építjük.  
