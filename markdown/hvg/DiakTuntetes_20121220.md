---
authors: 
- Tamás Gáspár Miklós
categories: 
- HVG
title: "TGM:Az egész rendszert leválthatják a diákok"
date: "2012-12-20"
---
> Tamás Gáspár Miklós: Az egész rendszert leválthatják a diákok - HVG ; 2012-12-20

“Meg kell tenni a lépéseket, hogy ez a mozgalom ne csak a középosztálybeli fiatalok önző mozgalma legyen. Ez a dolog csak akkor lesz teljesen morálisan elfogadható, amennyiben tovább terjed” - mondta az ELTE bölcsészkarán Tamás Gáspár Miklós. Szerinte nemcsak az egyetemet, hanem mindent át kell alakítani.

A filozófus később a kaptalista rendszer visszásságairól beszélt, majd szólt a szellemi javak kisajátítására irányuló erőfeszítésekről is. “Ha egy diákmozgalom azt követeli, hogy tegyék ingyenesen hozzáférhetővé a kulturális javakat, akkor kétféle dolgot követel: egyrészt, hogy javítsák a fehérgalléros dolgozók munkába állási esélyeit, másrészt a szellemi javakhoz való hozzáférést szélesítsék - miért ne tanulhatna mindenki főiskolán, aki szeretne?”.

A kormány szerint a szellemi javakhoz való hozzáférést ki kell érdemelni. “Be kell bizonyítani, hogy óvodás kora óta mindenki jó pontokat szerez.” Pedig ennek a kettőnek egyébként semmi köze nincsen egymáshoz - magyarázta Tamás Gáspár Miklós. Hozzátette, az egyetem falain belüli tekintélyviszonyokat is meg kell ingatni.

A tiltakozások politikai pártoktól való függetlenségről megjegyezte, életében nem hallott még olyan forradalmi jelszót, hogy “szakmai egyeztetést”, noha a tegnapi tüntetéseken ezt kiabálták a diákok. A tanulók követeléseinek következményeként az egész politikai rendszer is megváltozhat - hangsúlyozta a filozófus.

Elemezték a szerdai eseményeket
===============================

Az előadás előtt az ELTE Bölcsésztudományi Karán a Hallgatói Hálózat (HaHa) illetékes sejtje[rendezett hallgatói fórumot](http://hvg.hu/itthon/20121220_Az_ELTE_bolcseszkaran_gyulnek_a_diakok). A diákok többek között arról beszéltek, hogy mi történt szerda éjszaka, illetve csütörtök hajnalban a tüntetésen, később pedig a Szalay utcában.

A beszélgetésen az egyik felszólaló arról panaszkodott, hogy a rendőrök “nem voltak teljesen biztosak a dolgukban” tegnap este. A kérdésre, hogy a tegnap előállított három fiatalnál késeket találtak, a beszélgetés moderátora azt válaszolta: “előfordulhatott, hogy volt náluk valami, de ezek csak bicskák voltak”.

A Hallgatói Hálózat egy másik aktivistája elmondta, hogy a holnapi nap folyamán egy újabb videót készítenek majd “Gyakran ismételt hazugságok” címmel, amiben összegyűjtik azokat a “tévhiteket”, amik a tüntetésekkel kapcsolatban megfogalmazódtak. Az Oktatói Hálózat egy jelenlévő képviselője kifejtette, “ha a hallgatók blokád alá vonnák az egyetemet, akkor a tanároknak szolidaritást kell vállalniuk”.

Bizottság alakult a kormány bejelentése után
============================================

A kormány később megjelent, csütörtök délutáni bejelentése szerint a korábbi híreknek megfelelően nem lesz államilag finanszírozott képzés a gazdasági szakokon és a jogászképzésben – [***derül ki abból a listából***](http://www.kormany.hu/hu/emberi-eroforrasok-miniszteriuma/hirek/dontott-a-miniszter-a-magyar-allami-osztondijas-szakokrol), amelyet csütörtökön délután tett közzé az Emberi Erőforrások Minisztériuma.

A bölcsész szakok közül az állam nem támogatja az andragógiát (felnőttképzés), a társadalomtudományok terén pedig a kommunikáció és médiatudomány, illetve a nemzetközi tanulmányok szakokat. Nem kaphatnak állami finanszírozást az igazságügyi igazgatási és a munkaügyi és társadalombiztosítási igazgatási szakra jelentkezők sem.

A bejelentés után az ELTE bölcsészkarán zajló tanácskozáson a hallgatók úgy döntöttek, egyelőre nem vonulnak újra az utcára, de munkabizottságot alakítottak és minden diákot az ELTE-n zajló megbeszélésre hívtak.
