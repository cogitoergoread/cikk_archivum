---
authors:
- Mátraházi Zsuzsa
categories:
- HVG
title: "Nádas Péter: Egy olyan rezsim épült ki, amely a kádárista korrupció egyenes ági leszármazottja"
date: "2022-10-14"
---

> https://hvg.hu/360/202241__nadas_peter__tabudontesrol_katasztrofa_utani_eletrol_eltero_eszjarasrol__hazajaro_szellemek

> KULTÚRA; szerző MÁTRAHÁZI ZSUZSA; olvasási idő 10 PERC; megjelent 2022.10.14. 07:00; utolsó frissítés 2022.10.14. 12:51


**„A negatív erők valamilyen rejtett módon egyesülnek, és a sok jóra törekvés sem elegendő, hogy a katasztrófát feltartóztassa”  mutatja meg Rémtörténetek című új regényében a 80. születésnapját október 14-én ünneplő író.**

**HVG: Elkeserítette a közönségét, amikor öt éve azt mondta, valószínűleg nem ír több nagylélegzetű művet, mert ahhoz rengeteg energia kell. Honnan merített erőt a most megjelent, 460 oldalas fikciós regényhez?**

Nádas Péter: Hozzászoktam, hogy reggel dolgozom, mi mást csinálnék? Meg eszembe jutott, hogy van nekem a múlt századból egy paksaméta jegyzetem, abból az időből, amikor egy hétre elmentem Kisorosziba, aztán majd örökre ott ragadtam.

A faluról mint önálló fenoménról, a vidék és a város harcáról, kölcsönös cserben hagyásaikról, különböző nyelvhasználatukról, erről szóltak a jegyzetek. Még csak nem is új jelenség. Sulpicius Severus dialógusában Gallus is tart attól, hogy a finom városi füleket sérteni fogja az ő darabos vidéki beszéde.

Ötvennégy éve élek vidéken. Innen nézve az életnek tényleg nyílik egy másik aspektusa. Habár a pestiségemet soha eszem ágában sem volt föladni. A párhuzamos nyelvhasználatot, a kétféle filozófiát, a kétféle gondolkodást viszont egyenesen élvezem. Meg a demokratikus átalakulással az egész régióban jelentős konfliktus forrásává változott a vidék és a város háborúskodása. Komoly dolog, nem akartam a konfliktus elől kitérni.

**HVG: A gyerekkori vidéki vagy pesti szocializáció a sorsdöntő?**

N. P.: Mindenkit meghatároz a gyerekkora. Minden úgy van, ahogy ő magyarul megtanulta. Még akkor is, ha az utolsó évtizedekben a televízió egységesítő hatása miatt a nyelvjárások elveszítették a jelentőségüket. De különböző maradt a szókincs, eltérő az észjárás, más jellegű a kommunikáció.


Nálunk például nem mosolyognak az eladók az üzletekben. Ezt bármelyik európai nagyvárosban a barátságtalanság jelének tekintik, de nem így van. A mi környékünkön, Zalaegerszegen vagy a Göcsejben nem kísérik erős mimikával a beszédet. Ez azonban egyáltalán nem barátságtalan. Miért is vágnék örökké pofákat.

Kisorosziban mosolygós fiatalembernek hívtak az öregasszonyok, amit elsőre nem értettem. Nem vettem észre, hogy a városlakók kötelező mosolyát viselem az arcomon. Hát erről beszélek, a saját nyelvünkön miként nem értjük meg egymást.

**HVG: A Rémtörténetek nem szokványos Nádas Péter-i regény; tele van káromlásokkal, átkokkal. Ezeket is gyűjtötte Kisoroszi környékén?**

N. P.: Nem, ezeket a kifejezéseket nem kell gyűjteni. Amit még nem tudtam volna, eltanultam. Nekem is, mindenkinek van egy nem nyilvánosságnak szánt énje vagy élete. Ha otthon a feleségemmel vagy a barátaimmal beszélgetek, miért ne használnám a helyi dialektust és a tájnyelvi szidalmakat?


De időközben mindenütt a köznyelv részeivé lettek. Amikor a tömött pesti buszon a többiek feje felett 12-13 éves kislányok azt ordítják egymásnak, hogy „Szopd le a faszom!”, akkor csak bólogatok, milyen érdekes. Ezek állandó szókapcsolatok, amelyek elvesztették az elsődleges jelentésüket.

Azaz mágikus jellegű a közlemény.

A másik szülőanyjával vagy a saját nemi szervünkkel kapcsolatban olyan cselekvéseket ajánlunk, ami szigorúan tiltott. Amikor húszévesen besoroztak, azt üvöltötte az őrmester a hátunk mögött, hogy „Fusson, katonám, fusson, ha utolérem, megbaszom!”. Nem nekem szólt, nem egy személynek, hanem mindenkinek. Az ember hajnali hatkor csak ámuldozott, vajon miről is beszél a szerencsétlen. Tabut döntünk, viselkedési szabályokon lépünk át, amikor a másik emberről feltételezzük, hogy ilyen aktusra kész. Ami ugyanakkor a tabu nyilvános megerősítése, a megerősítés igénye pedig a tudat mágikus rétegéből tör elő. Ami kétélű fegyver, hiszen a szitkozódó ember nemcsak a közös tabut erősíti, hanem a saját titkos vágyait árulja el.

**HVG: A nyelv, a beszédmód határozza meg a tudatot, a cselekvést, vagy elménk, jellemünk vetül rá a szóhasználatunkra?**

N. P.: Mindenkinek két lénye van. Az egyik tudja, hogy az ébrenlét 16 órájában nem lehet minden témáról elmélyülten beszélni, a másik pedig elmélyül a beszélgetésben. De léteznek szituációk, amikor kizárólag közhelyeket kell egymásnak mondanunk. Már csak azért is, hogy ne legyen fogalmi félreértés, másrészt ne engedjük túl közel a másikat.

Vidéken vagy éppen a diplomáciában kitüntetetten közhelyeket használunk.


Jön a szomszéd, vállán a kapával, udvariasan megkérdezem tőle, kapálni megy? Vagy látja a szomszéd, hogy a partoldalt kaszálom, s mondja rögtön, látom, kaszálja a sáncot. Ezzel nem mondtunk egymásnak sokat, azt viszont barátságosan. De még így is kétirányú maradt az utcánk, hiszen magában mindenki elgondolkodik, hogy most mit is mondott, mit akart a másik, miért éppen ezt a közhelyet használta, miért nem a másikat. Ha paranoid az illető, s majd mindenki cipel paranoid vonásokat, akkor ennek vagy annak a jelentőségét keresi. Mit akart ezzel jelezni, ami biztosan régóta a begyében van. Ezek egyáltalán nem együgyű közlekedési módok, nagyon is gazdagok.

**HVG: A regény múlt századi falujában az átrendeződött viszonyok és a kitelepítés miatt egymásnak eresztett társadalmi rétegek elbeszélnek egymás mellett, képtelenek értelmezni egymás szavait. Ezt ma is problémának érzi?**

N. P.: Ha az ember a másikat félreérti, de rájön erre, akkor nagyszerű. Akkor van baj, mikor a hangsúly, a megszólalás jellege nagyon eltérő, és ezért a reálistól vagy a megszokottól igen elrugaszkodnak a következtetéseink. Az én regényemben mindenki a jó szándékát szorítja át magán, az eredendő gonoszságát inkább félretolja. Arisztotelésznek igaza van, az ember jóra törekszik.

De a szitkozódás érzelmi ellensúly is lehet. Ne legyek már olyan szentimentális, amilyen vagyok. Szentségeljek, jól odacsapjak, de közben érezze a másik az eredendő jó szándékomat. Holott még ez a sok jóra törekvés sem elegendő, hogy a tragédiák sorozatát, a katasztrófát feltartóztassa. A negatív erők valamilyen rejtett módon egyesülnek, összeömlenek, kialakítják a maguk áramlástechnikáit, örvényeket képeznek, amelyek a felszínen alig láthatók.


**HVG: Mint ahogy háborúban, ami a gyerekkorát traumatizálta. Felidézte a korábbi szorongását Ukrajna megtámadása?**

N. P.: Számomra inkább az okozott meglepetést, hogy az európai kormányok milyen rögeszmésen adják a gyanútlant. Mintha a világ legtermészetesebb dolga lenne, hogy a szomszédos ország határán százezer fővel felvonul egy hadsereg. Mintha elhinnék, hogy Macron úr vagy Scholz úr szép szavára hazamennek.

Aki képes három évnél korábbi eseményekre visszaemlékezni, s nem felejtette el, hogy az orosz nagyhatalmi politika miként szokott eljárni a szabadságmozgalmakkal szemben, az már a Krím félsziget gyanús körülmények között végrehajtott annexiója óta tudja, mi következik. Mit tettek a lengyel Szolidaritás mozgalom felszámolása érdekében, mit tettek 1968-ban Prágában és 1956-ban Budapesten, miként lőtték szét 1953-ban a berlini felkelést és így tovább.

**HVG: Ferenc József császárnak is minden oroszok cárja segített leverni a 4849-es szabadságharcot.**

N. P.: Ennek bizony hagyománya van. Aki ismeri a pánszláv mozgalmakat, tudja, hogy az oroszok a saját koloniális törekvéseiket milyen messianisztikus ideológiával szokták megfejelni. Az európai politika máig nem tisztázta, miként szállták meg katonai egységeik nélkül a Krím félszigetet. Ha az olaj és a gáz alacsony ára miatt nem kérdezem meg magamtól, akkor folytatásos lesz a film. Mintha nem látná, nem tudhatná senki, hogy az orosz titkosszolgálat vezényletével hivatásos állami zsoldosok hajtották végre az annektálást.

Az orosz titkosszolgálat már a cári időkben a legkomolyabb formában összeépült a szervezett bűnözéssel, ma pedig virágkorát éli az együttműködésük. S így aztán Putyin közel sem beszél hülyeséget, amikor azt állítja, hogy nem háborút indított a független Ukrajna ellen, hanem akciót hajt végre. A hadsereg vezérkarától a titkosszolgálat vezérkara ténylegesen átvette a hadművelet irányítását. Ők egy ilyen akciót átlagosan három nap alatt szoktak végrehajtani. Mindezt a minisztereknek és az államfőknek illene jó előre átlátniuk.

**HVG: Regényírás közben is eszébe jutott, amit nemrég egy svédországi interjúban mondott Orbán Viktorról? E szerint a miniszterelnök  a Rémtörténetek helyszínéhez hasonló  a családon belüli erőszaktól sem mentes periférián nevelkedett, a szocializmusban, és ez meghatározza politikusi viselkedését is.**

N. P.: Nem vagyok a magyar miniszterelnök pszichológusa. És nem is személyről van szó. Mindössze idéztem, amit huszonvalahány évesen mondott saját magáról. A falu széléről származik, nem falusi, nem városi, apja csúnyán verte, semmilyen kultúrája nincs. Ami igen hitelesen hangzott az összeomlott Kádár-rezsim és a szovjet birodalom romjain, és közel sem egyetlen személyre vonatkozott, hanem a régió immár kultúráját vesztett több nemzedékére.


Magyarország pozíciója a többiekhez képest legfeljebb abban speciális, hogy nálunk a korábbi rezsim helyett egy olyan rezsim épült ki, amely a kádárista korrupció egyenes ági leszármazottja.

Mintáját a téeszmelléküzemágak szervezési elve adja, ha még tudja valaki, mire gondolok, ez pedig egy törzsi elv, a rokonsági és haversági kapcsolatok rendszere. Jogkövető magatartás, szerződéses fegyelem nem várható tőlük. Így aztán a város és a vidék több évszázados háborújában a vidék győzött. Habár sem lényeges gazdasági potenciállal, sem kivételes szellemi kapacitással nem rendelkezik.

A polgárságot a megelőző rezsimek szétverték, elüldözték és megölték, a magyar arisztokráciát pedig letörölték a tábláról. Ami a rendszerváltás pillanatában hatalmi vákuumként jelentkezett. Amit ma a köznyelv polgárságnak nevez, az gyámoltalan kispolgárok gyülekezete, s ők szintén a tagolatlan kádárista tömegtársadalom leszármazottjai.

**HVG: Korábbi műveiből sejthető, hogy Piroska alakjába most saját magát írta bele. Őt is rábeszélné a tanára, hogy kriminálpszichológus legyen, ahogy önt biztatta erre György Júlia. Melyik szereplőjében ismerhetünk még Nádas Péterre?**

N. P.: Én vagyok a mozgássérült Misike, akinek nem marad más választása, mint megölni önmagát, amit nagy élvezettel meg is tettem vele együtt. Terézként is én átkozódom, és én vagyok valamennyi arisztokrata és nagypolgári nő a jó társaságban, akiknek a viselkedési formáikon kívül semmijük nem maradt, de van tartásuk és van öntudatuk, ami nem csak nekik fontos.


**HVG: Tabuként kezelt ördögűzés is történik a regényben. Hisz az egyetemleges gonoszban?**

N. P.: Elég Putyinra nézni, máris tudjuk, nem egy gonosz van, hanem a titkosszolgálat áll mögötte a szervezett bűnözéssel, és van hozzájuk még egy pátriárka, hogy a fegyvereiket és a tömeggyilkosságokat megáldja. Ki sem ejtem a számon, hogy kinek a nevében. Mi mással foglalkozna a pszichológia tudománya, ha nem a gonosz hatalmától szenvedő emberekkel?

A modernizmus a gonosz fogalmát valamennyi szinonimájával együtt törölte, úgymond racionalizálta, de ezzel sem a személyes gonoszságot, sem a gonosz hatalmát nem sikerült eltüntetnie. Legfeljebb pszichiátriai szakszavakkal nevezzük meg a valamit, aminek a működését a regényben Jónás atya a szellem erejével akarja feltartóztatni. Én vagyok Jónás atya.

**HVG: Szellemek is járnak abban a Duna menti faluban...**

N. P.: A szellemek mindenkihez hazajárnak, mindenki látja őket. Az álmából biztosan senki sem tudja kispórolni a működésüket. Az is óhatatlan, hogy a halottak testi valójukban megjelenjenek, váratlanul, egy ablak mögött meglátom a halottamat. Meglehet, hogy agyfiziológiai jelenség, de akkor agyfiziológiai jelenségként létezik.

Teréznek joggal rossz a lelkiismerete, a bárónőtől összelopkodta a háztartását, amit én egyáltalán nem nehezményezek. Jól tette. A lelkiismerete persze üldözi, paranoid késztetései támadnak. Olyan szellemeket lát, akik esetleg nincsenek. De lehet, hogy vannak. Nem zárom ki ennek a lehetőségét sem, hiszen Teréz néma szomszédja, a Banga is én vagyok. Ő is látta, hogy jönnek érte, csak nem tudta a többieknek elmondani.

**HVG: Úgy fejeződik be a regény, hogy a református pap és a falusi tanító elvonul a gnosztikusokat tanulmányozni. Mi a jelentősége ennek a zárásnak?**

N. P.: Arra utaló jelzés, hogy a katasztrófa után is van élet, még akkor is van, ha ezt a katasztrófát egyetlen ember sem éli túl. Valamilyen lények viszik tovább az élőlények életét. A lelkész és a tanító, miután megvizsgálták, miként vannak ezzel a sok emberhalállal, nem felelősek-e, ugyanott folytatják, ahol elhagyták. Ez nem föltétlenül jó, hiszen az ember egy sereg megoldatlan gondját a szőnyeg alá söpri, de miként másként folytathatná az életét?

**HVG: Az íráshoz szükséges jegyzeteit a Berlini Művészeti Akadémiától kellett visszakérnie. Miért ott helyezte el a kéziratait?**

N. P.: Tagja vagyok ennek az akadémiának, érdeklődést mutattak iránta. Már elég öreg vagyok hozzá, úgyhogy hazámban is eszébe juthatott volna valakinek, hogy mit akarok én ezzel a sok papírral tenni.

**Összművész**

„Kicsit a szeretkezés grafikonját követi az irodalmi alkotás, ugyanúgy, mint a zenei művek. A bevezetés után felívelünk, aztán egy platóra jutunk, azt hosszú ideig kitartjuk, utána elérünk egy csúcspontra, aztán lezuhanunk. Akkor még mindig van egy kis pihenő, kifutás”  ritmizálja az alkotást Nádas Péter. Fiatalon ezt Haydn kompozícióin is tanulmányozta.

Fotóriporterként kezdte a pályáját, és a fotografáláshoz hűséges maradt azalatt is, míg eddig megjelent 45 kötetét írta. Ma okostelefonjával készít művészi képeket, legutóbbi sorozatában a fényt és annak hiányát rögzítette.

Szilenciumot szabtak rá az 1960-70-es években. Először 1968-ban emigrált vidékre, akkor Kisorosziba. Barátja volt Polcz Alaine, Mészöly Miklós, Kertész Imre, és pályakezdésüktől fogva Esterházy Péter. Irodalmi műveit szinte a világ minden nyelvére lefordították, számos hazai és nemzetközi elismerést kapott. A Széchenyi Irodalmi Akadémia egyik alapítója.

2006 óta a Berlini Művészeti Akadémia tagja, kéziratait is ott őrzik. Sajátos alkotói műfaja a konyhakertművészet. Ezt Gombosszegen gyakorolja, ahol évtizedek óta él.

Borítókép: Nádas Péter / Fotó: Fazekas István
