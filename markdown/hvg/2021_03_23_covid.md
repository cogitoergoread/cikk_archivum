---
authors:
- hvg.hu
categories:
- HVG
title: "252 újabb áldozata van a koronavírusnak"
date: "2021-03-23"
---

> https://hvg.hu/itthon/20210323_koronavirus_covid_jarvany_szamok

**Soha nem volt még annyi áldozata egy nap alatt a koronavírusnak, mint most.**

252-vel nőtt a koronavírus magyarországi áldozatainak száma. Velük együtt már 18 703 ember halt bele a vírus szövődményeibe.

Ennyi áldozata még egyetlen napon sem volt a járványnak, az eddigi legrosszabb napi adat, 227 fő, a három nappal ezelőtti volt.

Kórházban 11 873 embert ápolnak, 597-tel többet, mint egy napja. Közülük 1389-en vannak lélegeztetőgépen, az egy nappal korábbinál 49-cel többen. Mindkét adat most a legmagasabb a járvány kezdete óta.

5481 újabb fertőzöttet diagnosztizáltak 19 279 teszt elvégzésével, vagyis az elvégzett tesztek 28,4 százaléka lett pozitív. Az adatszolgáltatás héten belüli ingadozásai miatt ezt általában az egy héttel korábbi számmal érdemes összehasonlítani. Keddenként szinte mindig kevesebb új fertőzött került be a statisztikába, a múlt héten ilyenkor ez a szám 3456 volt.

Eközben 4510 embert minősítettek gyógyultnak, így az aktív esetszám 719 fővel nőtt, 189 244-re. Ez az egyetlen olyan adat, amely nem mélypont: a második hullám csúcsán, 2020. december 11-e és 20-a között volt ennél magasabb.

Tegnap 46 824 embert oltottak be, összesen már 1 636 436-ot. Mindössze 2431 fővel, 481 820-ra nőtt azoknak a száma, akik már mindkét dózist megkapták.
