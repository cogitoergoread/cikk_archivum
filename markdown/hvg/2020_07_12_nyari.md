---
authors:
- Nyáry Krisztián
categories:
- HVG
title: "Nyáry Krisztián utánaszámolt Kásler nagy bejelentésének"
date: "2020-02-03"
---

> https://hvg.hu/kultura/20200711_Nyary_Krisztian_Kasler_arpad_haz_bela

Kásler Mikós pénteken jelentette be, hogy az Árpádok dinasztiája az ókori Baktria területén jött létre. Nyáry Krisztián író szerint az lenne a csoda, ha pont ott nem találtak volna ősapát vagy ősanyát.

Az archeogenetikai vizsgálatok alapján az Árpád-házi királyok dinasztiája a mai Afganisztán északi részén, az ókori Baktria területén alakult ki 4500 évvel ezelőtt  jelentette be Kásler Miklós miniszter pénteken, hozzátéve, hogy ez számos további kérdést vet fel.

Utóbbival egyetért Nyáry Krisztián író is, aki egy hosszú Facebook-posztban reagált a bejelentésre.

"Mindenki számon tartja, kik vagy kik voltak a nagyszülei, de 16 ükszülőjét már kevés ember tudja felsorolni. Tíz generációval, 200-250 évvel korábban már 1024 ősöm volt, személyazonosságukat talán levéltári adatokból még azonosítani lehetne. 15 nemzedékkel korábban már 32 768 ősöm volt, 20 generációval korábban már több mint egymillió  közülük jó, ha 10-20-at tudnék azonosítani, és ez csak 4-500 év" - írta.

A feltételezett baktriai Árpád-ős és III. Béla halála között 3200 év telt el, ez 120-160 generációt feltételez. Akinek kedve tartja, kiszámolhatja: Eurázsia i.e. 2000 körül élt lakói közül lényegében mindenkinek volt esélye rá, hogy Béla királyunk őse legyen. Az lenne a csoda, ha pont Baktriában nem lenne ilyen ősapa vagy ősanya.

Ráadásul itt egy uralkodói családról van szó, az ő génállományuk nem sokat mond el az alattvalóikéról - tette hozzá. Felhívta a figyelmet arra is, az ókorban és a középkorban az uralkodói dinasztiák többsége máshonnan származott, mint az általuk uralt nép, az uralkodócsaládok keveredése több ezer évig a leghatékonyabb diplomáciai eszköz volt.

III. Béla közvetlen felmenőiről viszonylag sokat tudni, így azt is, hogy sokkal több őse származott a kijevi, a novgorodi és a bizánci uralkodóházakból, mint az Árpád-házból.

Mégis: ha most valaki kiásná valamelyik (döntően viking eredetű) kijevi uralkodó csontjait, és kijelentené, hogy megtalálta a III. Béla egyik ősét, és ezzel igazolná az Árpád-ház kijevi/viking eredetét, annak egyszerre lenne igaza és mondana jó nagy hülyeséget. Pedig itt csak 4-5 generációról beszélünk, nem 120-ról.

Sokfélék vagyunk, ahogy sokfelől érkeztek az őseink is. Ha a fenti példa bonyolult, mindenki írja le egy papírra a déd- és ükszülei vezetéknevét. Talán archeogenetika nélkül is világos az eredmény - zárta posztját Nyáry.
