---
authors:
- Limpár Ildikó
categories:
- HVG
title: "Kinek fáj, ha a Hétfejű Tündér szemében meglátjuk szebbik önmagunk?"
date: "2020-10-14"
---

> https://hvg.hu/360/20201014_Kinek_faj_ha_a_Hetfeju_Tunder_szemeben_meglatjuk_szebbik_onmagunk

Civilizációnk alapja a mese, a képzelőerő  írja szerzőnk. Fontos olyan szövegekkel megismertetni a gyerekeket, amelyek a szeretet erejét hirdetik és amelyek kérdésekre, gondolkodásra késztetik a kisebbeket is az egyértelmű didaktika felfogásán túl. Hogy aztán ne mások füttyentésére ugorjanak. Vélemény.

Valaki megint bántotta a Hétfejű Tündért  és amikor ezen elgondolkodtam, nem tudtam, tüzet köpjek-e, mint egy igazi hétfejű sárkány, vagy sírjak, mint Lázár Ervin meséjében az elbeszélő, aki bántotta a tündért, majd elszégyellte magát, amikor rájött, milyen ostoba volt és micsoda gazságot művelt. A Hétfejű Tündér bántalmazása emblematikus jelenség a mai Magyarországon, metaforikus helyzetjelentés  nagyon világosan rámutat arra, mekkora baj van idehaza. Amikor Deák-Sárosi László azt állította a Hétfejű Tündérről, hogy csak megzavarja a gyermekeket, hiszen azok még nem képesek absztrakt értelmezésre, hirtelen összeállt a kép, kerek egészet alkotott, amelyben minden mindennel összefügg. Dúró Dóra darálójában egy toleranciára tanító, érzékenyítő mesekönyv lelte halálát.


A politikusnő aztán széttépett egy másik könyvet, majd miután számos problémás gyermekkönyvre hívták még fel a figyelmét, megígérte, hogy újabb akciók várhatók. Biztos gondolkodik azon, hányféleképpen lehet még könyvet pusztítani, de lehet, hogy szegényes a fantáziája ehhez, mert nem olvasott annak idején elég mesét, és így marad a tép(előd)és. Pedig a mesékből az is kiderül, hogyan kell az ilyesmit csinálni: karddal, lándzsával, baloskával, péklapáttal, szablyával, vassal, vérrel, vencsellővel. Igen, így szokás nekiesni a Hétfejű Tündérnek.

Mert tévedés ne essék: a Hétfejű Tündér maga a Csoda, a Szeretet  vagyis maga a Mese, amely megtanít szeretni, és ezért képes a csodára.

Emiatt lenne olyan fontos, hogy Meseország mindenkié legyen. De mi nekimegyünk még Meseországnak is, ki akarjuk irtani még a szomszédos Négyszögletű Kerek Erdőt is, mert valaki azt mondta, hogy arrafelé szörnyek laknak. Ismerős? Ha nem, gyorsan összefoglalom Lázár Ervin meséjét.

A Hétfejű Tündérben az elbeszélő igen rútnak született, és ez megkeseríti életét. Rácegresi ismerőse azzal biztatja, hogy akinek szép a szíve, maga is megszépül, ne aggódjon. Ám egy pácegresi elmagyarázza neki, hogy bizonyosan a Csodaországban élő hétfejű szörny varázsolta ilyen randává, ezért a főszereplő elhatározza, hogy bosszút áll, és megöli azt a szörnyet. Rá is lel a hétfejűre, akinek álmában hat fejét levágja. Amikor a tündérnek már csak egy feje marad, felébred, és ahelyett, hogy védekezne vagy elmenekülne, szeretettel fordul a fiú felé, aki épp meg akarja ölni.

A fiú rádöbben, hogy nem szörnnyel hadakozott: „Ez nem öl meg engem, ez nem varázsolt el engem, ez nem bánt engem, ez szeret engem. És már sírtam is; te úristen, hat fejét levágtam!” Aztán ránéz a tündérre, és a szemében meglátja önmagát: csúfságának minden jele eltűnt, olyan szép, mint amilyen mindig is szeretett volna lenni. Elszégyelli magát, és soha többé nem hagyja el a tündért: egész életét arra áldozza, hogy megvédelmezze a csodát, nehogy valami baja essék a tündér megmaradt, egyetlen fejének.


Anélkül, hogy nagyon mélyre nyúlnék, hadd emeljek ki pár fontos motívumot.

Ez a mese egy olyan fiúról szól, aki ölni volna képes, mert csúfsága tönkreteszi az életét. Boldogtalan, mivel mások szépek, ő pedig nem; szenved a másságtól, úgy érzi, a világ nem fogadja be; a kirekesztés dühöt szít benne, az pedig kétségbeesett tettekre sarkallja. A kirekesztés és boldogtalanság összefonódásán túl vegyük észre azt a folyamatot is, amely egy külső, fizikai jegy alapján szörnynek azonosít valakit, ez esetben egy tündért, akiről kiderül, hogy nem szörnyűséges, hanem szeretettel teli. A tündér szeme tükrében az addig torz karakter is megszépül  Csodaországban vagyunk, a mesék világában, ahol a Hétfejű Tündér olyannak lát, amilyen szeretnél lenni, és megszépít, ha hagyod, hogy szóljon hozzád, megcsókoljon, megcirógasson. Úgy tűnik, ez egy egyszerű példamese, amely arról szól, hogy igyekezz csak Csodaország felé, ott majd elfogadnak, de ez egy nagyon leegyszerűsítő értelmezés.

A főszereplő fiú egyszerre bántalmazott és bántalmazó, és ha ez utóbbi szerepkör felől közelítjük meg a mesét, akkor egy párhuzamos értelmezés is kirajzolódik: a tündér szeme tükör, és talán épp ott látod meg, milyen vagy valójában. Csodaország nem attól csodálatos, hogy valaki végre szépnek lát, hanem attól, hogy valóban megszépülsz, ha találkozol a tündérrel  épül a lelked, és már nem rombolni akarsz, hanem védelmezni. Ahogy a szörny tündér valójában a szeretet tündére, úgy a szörnyűséges tettekre készülő szereplő maga is képes megtanulni magáról, hogy ő bizony jó is tud lenni, vagyis szép.

Bonyolult? Igen. Faék egyszerűségű? Igen. Lehet ez a két dolog egy és ugyanaz? Igen  épp úgy, ahogy a Csodaországgal szomszédos erdeje lehet egyszerre kerek és négyszögletű. És akkor lépjünk tovább a minden mindennel összefügg rengetegében. Deák-Sárosi soha nem szerette A Hétfejű Tündért. Ehhez joga van, sőt meg is írhatja a véleményszabadság jegyében.

A végtelenül szomorú részlet ebben a véleménynyilvánításban az időzítés: ahogy akasztott ember házában nem beszélünk kötélről, úgy nem támadunk meg egy mesét sem akkor, amikor elkezdődött a mesekönyvek ledarálásának ideje.


Értelmiségi ember nem tesz ilyet, mert tudja, hogy a civilizációnk alapja a mese, a képzelőerő. Ám Deák-Sárosi azzal vádolja a Hétfejű Tündért, hogy fogalomzavart és értékvesztést okoz, mivel egy kilenc éves gyerek nem képes absztrakt értelmezésre, kritikai gondolkodásra. Nagy szerencse, hogy egy gyereknek nem kell elemeznie a meséket  jól is néznénk ki, ha egy kisgyerek szépen felvázolná nekünk a Piroska és farkas mese szexuális tartalmát. A kisgyerekeknek szóló meséknek valóban van didaktikus, vagyis tanító feladatuk, értékrendet közvetítenek.

Ez a mese például a szeretet mindent legyőző erejét hirdeti, eléggé félre nem érthető módon.

Szintén a megfogalmazott tanítás része, hogy nem mindenki szörnyűséges, akit annak mondanak: fontos a személyes tapasztalat, és hogy ne a látszat, egy fizikai jellegzetesség vagy mások véleménye alapján kategorizáljunk. Ez a mese épp attól működik, hogy felforgatja egy kicsit a megszokott képeket, és gondolkodásra készteti azt, aki a mesét hallgatja. Ha eddig mindig csak a sárkány volt hétfejű, akkor szükségszerű-e, hogy csak egy sárkány lehet hétfejű? Ha egy hétfejű sárkány gonosz szörny volt az egyik mesében, szükségszerű-e, hogy egy hétfejű lény egy másik mesében gonosz legyen és le kelljen kaszabolni?

(Csak mondom, hasonló elven működik Csukás István Süsü meséje is, amely olvasása során a kisgyermek rögtön az elején kénytelen szembesülni azzal, hogy van olyan szemszög, amelyből nézve az egy fej szégyenletes, van olyan szemszög, amelyből nézve a sárkány nem szörny, sőt  hős lehet bárkiből, akinek szeretettel van teli a szíve, hős lehet a szörnyűségesnek látott sárkányból is.)


Jegyezzük meg azt is, hogy a mesék változása természetes folyamat, és a mesék átformálása a kor igényeinek megfelelően olyan kulturális jelenség, amely nem kortárs fejlemény  szerintem kevesek hallották gyerekkorukban azt a még nem cenzúrázott Csipkerózsika-verziót, amelyben szegény hercegnő arra ébredt, hogy két pici csecsemő szopja az ujját mert a herceg nem „csak” megcsókolta, amikor rátalált. Változnak az emberek, változnak a meséik is. Ha egy tündér nem azt nyújtja, amit a régi mesék, akkor nem levágni kell azt a fejet, hanem a szemébe nézni, és megtalálni benne jobbik, szebbik magunkat.

Míg a kamaszok számára írt történetek legtöbbször a nem egyértelmű lezárásokkal késztetik gondolkodásra az olvasót, a kicsik számára fontos az egyértelmű, pozitív lezárás  de ez nem jelenti azt, hogy ne kellene olyan szövegekkel megismertetni a gyerekeket, amelyek kérdésekre, gondolkodásra késztetnék a kisebbeket az egyértelmű didaktika felfogásán túl.

Az abszurd és a fantasztikum mindig része volt a népmesei hagyománynak is, és aktív szerepük van abban, hogy a gyermekek fantáziája ne ismerjen határokat, hogy el tudjanak képzelni bármit, és egy idő után ne elégedjenek meg a leegyszerűsített didaktikus üzenetekkel, és elkezdjenek az összetettebb történetek és a mindig komplex, soha nem egyszerű igazság iránt érdeklődni.


Egy mese nem csupán a direkt módon megfogalmazott üzeneteivel neveli és fejleszti azt, akihez szól; a mesék egyik legfontosabb tulajdonsága, hogy Csodaországot a saját világunkkal határos birodalomként ismerteti meg a legfiatalabbakkal. Engedi, sőt megtanítja a kicsiket arra, hogy van, lehetséges, elképzelhető egy másik valóság. A tudomány jelenlegi állása szerint ez a képzelőerő, az alkotásra való képesség, a kreativitás az, aminek köszönhetően kialakult az emberi civilizáció, amely azóta is folyamatosan változik, fejlődik, mert vannak, akik képesek elgondolni azt, ami nincs, de amire szükség volna, és mivel sikerül elképzelni azt a dolgot, előbb-utóbb meg is alkotjuk azt. Egy gyógyszert, egy használati tárgyat  vagy egy eszmét.

A Hétfejű Tündér bántalmazása, mit tagadás, szíven ütött. A mesék lekaszabolásának idejét éljük: mindazok, akik egyetértenek a „szörnyűséges” tündérek megölésével, ugyanolyanok, mint az egyszeri pácegresi ember, aki egyből rámutatott a megfelelő bűnbakra: ott a hétfejű, az minden bajodnak a forrása, azt kell megölnöd. Elég egy jól elhelyezett mondat, és a nép kardot ragad, majd elkezd tündéreket ölni. Mert hát az a tündér majd megrontja az ifjúságot. De ha valaki a szívéhez közel engedné azokat a meséket, vagy végre belenézne a Hétfejű szemébe, rájöhetne, hogy nincs értelme a gyűlölködésnek, mert a mese tiszta szeretet, és még azt is szereti, aki bántja, aki nekiesik és levágja hat fejét.

A Hétfejű Tündér csodája, hogy a hetedik fejét soha senki nem fogja tudni levágni: mindig akadnak védelmezői, akik nem hagyják a tündért meghalni.

„Mert egy bolond levágta hat fejét, csak egy maradt neki. Erre az egyre vigyázzunk hát mindannyian. Lándzsával, karddal, baloskával, péklapáttal, szablyával, vassal, vérrel, vencsellővel. És szeretettel”  írja Lázár Ervin. És hogy kik védelmezik ezt a sok-sok sebből vérző tündért? Akik a hetedik fej tündérszemében meglátták önmagukat. Akik a Négyszögletű Kerek Erdőben érzik otthon magukat  egy olyan helyen, amely csak azok számára valóságos, akik képesek elképzelni a lehetetlennek tűnőt. Talán nem véletlen, hogy azok, akik mesterségül és hivatásul azt választották, hogy elképzelik és láthatóvá teszik Csodaországot  vagyis színdarabokat és filmeket készítenek azoknak, akik meg akarják látni a valóság fátylán átsejlő Meseország igazságát  olyan emberek, akik el tudnak, el mernek képzelni egy másik világot.

Ők azok, akik kiállnak a mesék igaza mellett és minden erejükkel védelmezik azt, amin nem csupán az ő személyes sorsuk, hanem az egész nemzet sorsa függ: a kultúránkat, amely akkor képes közel hozni Csodaországot, ha megmarad a gondolkodás és képzelőerő; a kultúránkat, amely megtart minket határon innen és hét határon túl. Ők azok, akik meséken nőttek fel, gondolkodó emberekké váltak, és most azt mondják, a mesék nem hazudnak. Csodaország a szomszédban van, a Négyszögletű Kerek Erdőn át vezet hozzá az út.


Tudjátok-e mi különbözteti meg a rácegresieket a pácegresiektől? Egyetlen betű, és még egy dolog: a művészethez való viszonyulásuk. A rácegresiek tudnak furulyázni, a pácegresiek már nem. A mesében Pácegresi olyan zenész, „aki annyira nem tudott furulyázni, hogy már nem is akart, a furulyája is tömör arany volt, lyuk se volt rajta.” Pácegresi az az ember, aki azt mondja, azért vagy randa, mert megátkoztak, ez van  és nem azért, mert én csúfnak látlak, hiszen rút a szívem, mert ugyan lett volna alkalmam szebbé tennem a világot, furulyám is volt hozzá, de az arany az fontosabb volt, mint a másoknak boldogságot adó zene. Az meg nekem nem fáj, ha megölöd a Tündért  az úgyis csak a szeretetre és gondolkodásra tanít. Szükségtelen luxus ez a mai világban.

A rácegresiek azonban soha nem hagyják abba a zenélést. Mert ami másnak luxus, az nekik az élet. És ha elveszik tőlük a furulyát, hát majd dúdolnak, énekelnek, kannán dobolnak, és ha azt is elveszik tőlük, majd fütyülni fognak  de nem mások füttyentésére fognak ugrani.

A szerző irodalmár, a Pázmány Péter Katolikus egyetem adjunktusa.
