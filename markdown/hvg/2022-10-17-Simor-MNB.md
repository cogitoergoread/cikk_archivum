---
authors:
- Simor András
categories:
- HVG
title: "Simor András: Hitelességi bukta"
date: "2022-10-17"
---

> https://hvg.hu/360/20221017_Simor_Andras_Hitelessegi_bukta
> szerző  SIMOR ANDRÁS; olvasási idő 6 PERC; megjelent 2022.10.17. 06:30; utolsó frissítés 2022.10.17. 08:23

**„Amit az MNB az elmúlt pár hónapban művelt, az példátlan szakmaiatlanságról, szolgalelkűségről és kapkodásról tanúskodik”  ezzel a szakmai megállapítással indokolta Magyarország jegybankjának volt elnöke, miért érezte úgy, hogy meg kell szegnie egy saját magának tett ígéretet, és el kell mondania véleményét mindarról, ami a monetáris politikában most történik. Írását az alábbiakban közöljük.**

Amikor közel tíz éve, elnöki mandátumom lejártakor elhagytam a Magyar Nemzeti Bankot, megfogadtam, hogy utódaim döntéseit nem fogom kritizálni, nem fogok hátrafelé üzengetni. Eddig tartottam magam ehhez, de mindennek van határa. Mert amit az MNB az elmúlt pár hónapban művelt, az példátlan szakmaiatlanságról, szolgalelkűségről és kapkodásról tanúskodik.

A monetáris tanács 2022 júniusában, helyesen, úgy döntött, hogy visszaállítja azt a világban egyébként uralkodó monetáris politikai rendszert, amely szerint a jegybank legfőbb döntéshozó testületének határozatai alapján egy irányadó kamat (Magyarországon a jegybanki alapkamat) változtatásával próbál hatni a piaci kamatokra és ezen keresztül a gazdaságban megjelenő fizetőképes keresletre. A kamatok változtatásának végső célja, hogy a jegybank elérje célját, a három százalék körüli inflációt, ezzel eleget tegyen törvényi kötelezettségének, az árstabilitás és a gazdaság pénzügyi stabilitásának fenntartásának.

Azért kellett visszaállítani a korábban egyébként évtizedeken át, 2021-ig jól működő rendszert, mert annak az évnek a novemberében az MNB tulajdonképpen kiherélte a jegybanki alapkamatot, és helyette az egyhetes betétet tette új, irányadó kamattá. Ezt követően a kamat mértékéről már nem az MNB legfőbb döntési szerveként működő monetáris tanács döntött, hanem a bank menedzsmentje. De a rendszer nem vált be.

A változtatás összezavarta a piacot, látszólag kettős kamatrendszert teremtett, csökkentette a jegybank döntéseinek transzparenciáját, átláthatóságát, sőt jogi aggályokat is felvetett. A jegybanktörvény ugyanis a monetáris tanácsot  mint a monetáris politika legfőbb döntéshozó szervét  bízta meg a monetáris politika vitelével, nem a jegybank elnökét vagy menedzsmentjét.

A hibát idén júniusban korrigálta a monetáris tanács, és hitet tett egy egyszerű, átlátható, a jegybanki alapkamat által vezérelt monetáris politika mellett. Június 28-ai ülése után ezt a dodonai indoklást közölte: „A megnövekedett kihívások miatt a monetáris tanács az alapkamat és az egyhetes betéti kamat összezárását tartja szükségesnek.” Ugyanekkor a jegybank monetáris politikáért felelős alelnöke azt is kijelentette, hogy „a kamatemelés mindaddig folytatódni fog, amíg nem látszik fordulat az inflációban”. Ezt megerősítette a monetáris tanács augusztusi döntése is.

Szeptember 27-én azonban Matolcsy György elnök váratlanul bejelentette: „a 16 hónapig tartó kamatemelési ciklust lezárta a jegybank”. Ennek ellentmondóan a 20222023-as évekre vonatkozó inflációs előrejelzését a jegybank a júniusban kiadott Inflációs jelentéshez képest 2,5, illetve 5 százalékponttal felfelé módosította! Ezt aligha lehet az alelnök által említett inflációs fordulatnak tekinteni. Hacsak az infláció gyorsulását nem tekintjük fordulatnak.

A pénzpiaci szereplők reakciója a bejelentésre kiszámítható volt: egyirányú utcában gyorsan lehet előre haladni.

Ha a jegybank nem védi a forintot, akkor kisebb kockázattal lehet spekulálni ellene. Ennek következtében a forint ez euróval szemben szeptember vége és október közepe között, vagyis mindössze két hét alatt több mint hat százalékot vesztett értékéből, és a piac tovább gyors gyengülésre számított. Idei teljesítményével a forint az argentin peso és a török líra társaságában a világ három leggyengébben teljesítő devizája közé sodródott.

Miután a Központi Statisztikai Hivatal közölte, hogy húsz százalékra gyorsult az infláció, szokásos péntek reggeli interjújában Orbán Viktor is megszólalt. Megismételte, hogy a magas infláció oka az Európai Unió által Oroszországra kivetett  egyébként a magyar miniszterelnök által is megszavazott  szankciók. „Ez egy szankciós infláció”, minősítette, hozzátéve, hogy a boltokban és az energiáért „szankciós felárat fizetünk”.  Értelmezése szerint az inflációnak nem gazdasági oka van, „nemzetközi közmegegyezésnek számít, hogy az energiaárak körülbelül 4050 százalékban közvetlenül felelősek a mostani általános magas árszintért és egy 30 százalékban közvetett módon.”

Orbán Viktor világmagyarázata szerint az inflációnak tehát semmi köze nincs az egy év alatt húsz százalékot gyengült forinthoz, sem a várható infláció alatti jegybanki kamatokhoz (szakkifejezéssel élve a negatív reálkamathoz), sem a választásokat megelőző, példátlan költségvetési pénzszóráshoz, sem a különböző iparágakra év közben kivetett és a vásárlókra továbbhárított különadókhoz, sem a rohamléptekben gyakorlatilag megszüntetett KATÁ-hoz, hogy csak a legfontosabb inflációt emelő tényezőket említsem.

Annak ellenére, hogy a miniszterelnök kijelentette, nem a magyar hatóságok és döntéshozók felelősek a majd’ harminc év óta nem látott magasságú inflációért, mégis kiadta a jelszót, hogy az infláció ellen harcolni, cselekedni kell. „Tisztelettel megkértem a jegybankelnököt, és utasítottam a pénzügyminisztert, hogy a következő év végére ezt az inflációt mindenképpen felezzék, legalább felezzék meg, és vigyék le úgy, hogy egyszámjegyű legyen, akkor is, hogyha a nemzetközi környezet egyébként az ellenkező irányba húz bennünket”  nyilatkozta. Vajon ez eddig miért nem jutott eszébe? Miért kellett megvárnia, hogy az infláció mértéke a húsz százalékot is meghaladja, amellett, hogy az MNB friss prognózisa szerint még hónapokig gyorsulni fog?

Tegyük hozzá, a jegybank az infláció jövőbeni alakulását az elmúlt hónapokban rendszeresen és jelentősen alulbecsülte. Miért kellett megvárni, hogy Európa inflációs rekordereihez zárkózzon fel Magyarország? Másokat talán nem érintenek a szankciók? De ami valamennyi kérdésnél fontosabb: miért várta meg az MNB a miniszterelnöki instrukciót? Magától nem tudta a dolgát?

A jelek szerint Virág Barnabás, az MNB éppen Washingtonban tárgyaló alelnöke is hallgathatta a washingtoni idő szerint hajnali egy-két óra körül elhangzott interjút, mindjárt ki is ugrott az ágyból és sebtében online sajtótájékoztatót hívott össze, magyar idő szerint 8:30-ra. Sajnos az online adás technikai hibák miatt nem sikerült, annak ellenére, hogy amint Orbán Viktor október 10-én Berlinben kijelentette: „mi vagyunk a világ ötödik leginkább high-tech országa”. Végül is a miniszterelnöknek igaza lehet, az online közvetítés manapság közel sem számít high-technek. Egy szó, mint száz, kis késedelemmel és a beígért háttérbeszélgetés helyett csupán egy felvételről közzétett nyilatkozatból megismerhettük a kora téli álmából felébredő jegybank döntéseit. Ezek közül a legfontosabb, hogy újra nem az alapkamat lesz az irányadó kamat, nem is az egyhetes betét, ahogy az kilenc hónapig volt, hanem az egynapos betét, amelynek kamatozása 18 százalék. Magyarán, a miniszterelnök noszogatására egy lépésben 5 százalékponttal emelte meg a kormánytól egyébként független MNB az irányadó kamatot, annak ellenére, hogy elnöke két hete ígérte meg, hogy lezárják a kamatemelési ciklust.

Persze, mondhatnánk, a döntés nem a miniszterelnök kérésére született, hanem a monetáris tanács előző napi ülésén. Csakhogy erről elfelejtették tájékoztatni a nyilvánosságot. A tanács üléséről mindössze annyit közöltek, hogy az MNB változatlan, 13 százalékos kamat mellett hirdette meg a szokásos csütörtökön egyhetes betéti tenderét. Vagyis akkor még a forint látványos gyengülése ellenére sem emelt kamatot.

Azt is mondhatnánk, hogy az MNB azért változtatta meg bő két héttel korábbi döntését, mert közben olyan forradalmi változások történtek a világgazdaságban és a nemzetközi pénzpiaci folyamatokban, amelyek egy öt százalékpontos, az MNB történetében általam ismert legnagyobb egyszeri emelését indokolnák. Ám ilyenek nem történtek. Jellemző, hogy a kamatemelési ciklus lezárása, azaz szeptember 28. és az újabb kamatemelést hozó október 14. között a lengyel zloty és a cseh korona fikarcnyit sem gyengült ez euróval szemben, csak a forint árfolyama zuhant.

Szabadesését nem a világban lezajló események okozták, hanem az MNB megmagyarázhatatlan döntése a kamatemelési ciklus lezárásáról.

Manapság másutt a világban is megesik, hogy egy döntéshozó szarvashibát vét. Például a még egy hónapja sem működő brit kormány fedezetlen adócsökkentési csomagja majdnem bedöntötte az brit államkötvények és az angol font piacát. A kormányfő, láss csodát, a háborús nemzetközi helyzetre, munkatársa pedig a független jegybank vezetésére próbálta hárítani a felelősséget. A piac válaszát egy tekintélyes elemző foglalta össze legjobban. Ő mindössze annyit mondott a kormány védekezésére, hogy bollocks, vagyis, udvariasan fordítva, hülyeség, nonszensz. A miniszterelnöknek nem maradt más választása, mint hogy visszahívja az éppen Washingtonban lévő pénzügyminiszterét  és kirúgja őt. Amivel szintén hibát követett el, mert neki saját magának kellett volna lemondania.

Hadd idézzem Mark Carneynak, a kanadai és később a brit jegybank volt elnökének a brit eseményeket kommentáló, néhány nappal ezelőtti nyilatkozatát: „akár monetáris, akár költségvetési, akár környezetvédelmi politikáról beszélünk, a hitelesség világos elkötelezettségből, transzparenciából táplálkozik, amelyet az intézmények rendszere támaszt alá”.

Kormányzati hitelesség nélkül pedig sem sikeres gazdaságpolitika, sem sikeres gazdaság, sem stabil fizetőeszköz nincs  teszem hozzá.
