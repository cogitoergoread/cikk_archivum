---
authors:
- Tóta W. Árpád
categories:
- HVG
title: "Ma is a valaha volt legostobább korban élünk"
date: "2020-07-02"
---

> https://hvg.hu/360/202027_folyamatos_jelen

A nép azt kapja, amit akar, vagy legalábbis azt hiszi. A tekintélyelvű politika messze nem lát, de azt kiszimatolta, hogy a nép most lélegeztetőgépet akart. Vélemény.

Kocsmáktól a filozófusbarlangokig örök sláger, mennyire nem tanul az emberiség a történelemből. Hiába intik bölcsek, hősök, mártírok, úgy tesz, mintha nem is hallott volna világháborúkról, forradalmakról vagy nagy birodalmak bukásáról.

„Akik nem emlékeznek a múltra, arra kárhoztatnak, hogy megismételjék azt”

 idézi Horn Gyula Churchillt, egyébként tévesen, de erről később. Mindegy, Churchill úgyis gonosz volt és rasszista, hamarosan eltűnnek a szobrai is, és akkor majd nem hivatkozik rá senki, se tévesen, se helyesen. Pláne Horn Gyulára. És kár is azon keseregni, hogyan felejtettük el a háborút vagy a rendszerváltást. Hiszen arra sem emlékszünk, mi volt két hónappal ezelőtt.

Churchill hazájában botokkal verik a rendőröket, amiért azok figyelmeztetik az ezerfős utcabálok résztvevőit, hogy tulajdonképpen még mindig járvány van, és az a veszély, amitől az urak és hölgyek rettegtek még pár hete is, nem múlt el.

Amerikában meglehetősen aktív a vírus. Viszont az emberek már ráuntak, ezért a lapok másik dráma után néztek, és találtak szabad szemmel is látható szereplőt. Így ott most egyszerre munkálkodnak azon, hogy eltöröljék a két hónappal ezelőtti, meg a kétszáz éves múltat is. A távolságtartás annyira tegnapi, most a tömegtüntetés a menő.

Magyarországon egyre élesebb támadások érik a kormányt, amiért beszerzett tizenhatezer lélegeztetőgépet. Újságcikkek és ellenzéki kirohanások kérdezik fel, hogy jutott eszükbe ilyesmire pocsékolni a mi pénzünket. Lélegeztetőgép, micsoda eszement ötlet már megint? Nem volt elég a stadion meg a kisvasút, most itt az új mánia, amire számolatlanul lehet szórni a közvagyont!

Három hónappal ezelőtt, amikor a fürkészek és a portyászok kirajzottak, komor látomások voltak forgalomban. Tízezernyi fuldokló betegről, az olaszországi borzalmakról és arról, hogy itt állunk a lerohadt kórházakkal, letolt gatyával, és most aztán az úristen irgalmazzon nekünk.

Mit kívánt a magyar nemzet?

Pont ezt: lélegeztetőgépet, lehetőleg tizenhatezret, de még nagyobb lett volna az öröm, ha mindjárt húszezret hoz a nyuszi. Nem emlékszem ellenzéki megszólalásra, amely a beszerzések visszafogását szorgalmazta volna, vagy azt rótta fel, hogy túlreagálják a járványt.

A pánik gyorsan érkezett meg, a hatalom megkésve kapcsolt, amikor már az ellenzéke a nép hangján követelt azonnali intézkedéseket. De akkor derekasan beleállt az ügybe.

Pont azt csinálták, amit elvárt az ország, a populizmus most nem képzelt ellenséggel szállt szembe, de ugyanúgy dolgozott. A kormány, mint annyiszor, most is kiszimatolta az emberek zsigeri ösztöneit, és azoknak megfelelően cselekedett. A mindent felülíró érzelem a félelem volt, ellenszere pedig a védelem felmutatása. Katonai fenyegetés ellen díszszemlével védekezünk, járványban pedig orvosi felszerelések felhalmozásával, ha kell, ha nem.

Egyetlen jogos kritika marad: az átláthatóság számonkérése. Az valóban baj, ha nem tudhatjuk meg, kik, milyen cégeken keresztül, mennyiért és mit vettek. Okkal feltételezzük, hogy a hivatásos útonállók ebből is levették a sápot. Azt pedig már tudjuk, hogy a tizenhatezer gép között sok ezer olyan van, ami nem használható koronavírus kezelésére.

De ezen kívül bizony az történt, amit a nép akart. Most már más dolgok foglalkoztatják. Ijesztő viszont, ha nem hajlandó elismerni és emlékezni, hogyan érezte magát csupán hatvan nappal ezelőtt.

Különös államelméleti kérdéseket vet fel ez a tapasztalat. A populisták gyakran hivatkoznak arra, hogy ők a valódi demokraták, akik jogászkodás és doktrínák nélkül képviselik a népakaratot. A modern közvélemény-kutatási módszerek lehetővé teszik, hogy napról napra igazodjanak hozzá.

De mi van akkor, ha a közhangulat, a népakarat, a többség pillanatnyi szeszélye csupán kaotikus, lila művészfilmhez hasonló, összefüggéstelen, logikátlan, üres hullámzás? Mi van akkor, ha a hírek ezreivel bombázott „utcaembere” a saját érdekeit és félévnyi jövőjét se tudja végiggondolni, amikor orra alá dugják a kérdőívet? Zúg a feje, ég a szeme a címektől, a sztoriktól és az infografikáktól, és legfeljebb érzelmei vannak és félelmei. Ezekre nem lehet poltikát alapozni, ugyanis a politika mindenkelőtt: terv. A tekintélyelvű politika különösképp az: azért ruházzuk át a teljhatalmat, azért tűrjük nyűgét s nyilait, mert abban bízunk, hogy a Nagy Kormányos messzebb lát, mint mi.

Pedig nem lát. Éjjelente a kabinunk ablakánál hallgatózik, és abból találja ki az irányt. Innen-onnan összeszedett fóbiáinkat lesi ki, ezekből épít tervet egy vagy fél napra. Nem bírálja felül a többséget. Magunkra vagyunk hagyva: amit nagyon akarunk, azt megkapjuk. Vagy legalább megtesz mindent, hogy azt higgyük. A lélegeztetést, meg a távolságot, mint üveggolyót.

Churchill valójában nem mondta, hogy aki elfelejti a múltat, annak meg kell ismételni; ezt elmondták mások előtte és utána. Azt viszont ő írta le, hogy

„a valaha volt legostobább korban élünk  minden csupa szalagcím és rövidlátás”.

Fogalma sem volt arról, mi jön még a szalagcímek után.
