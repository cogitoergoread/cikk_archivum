---
authors:
- Lovasi András
categories:
- HVG
title: "A megérkezés"
date: "2020-02-03"
---

> https://hvg.hu/360/20200902_Lovasi_Andras_A_megerkezes

Sokan vizionálják hívei közül Orbánt nagy formátumú államférfinak, aki biztos kézzel vezeti országát egy új, boldog jövő felé. Írásom leginkább arról szól, hogy ezek a hívek mostanra elhiszik: megérkeztünk. Ez már az a boldog jövő.

Nos, szerintem még úton vagyunk, sőt finoman szólva se a legjobb úton, de végül, ha vissza-, vagy amennyire lehet, előrenézek az időben, nem panaszkodhatom. Gyermek- és ifjúkorom egy részét a Kádár-érában bonyolítottam, és  bár szeretném megélni a NER végét  a még visszalévő időmet valószínűleg a NER keretei között töltöm. Hogy e két időszak közötti durván két évtized megvolt, és pont a legtevékenyebb éveimet tölthettem viszonylagos szabadságban, annak örülök. Az 1914 óta felnőtt generációk, melyek előttünk jártak, nem kaptak ennyit se.

Azt, hogy ez a bizonyos 21 év jó volt, félve írom le, mert volt vele baj elég, de a legfontosabb, hogy reálisan volt rá esély, hogy most valami más lehet itt, valami jobb jöhet. Hogy végre nem a minden kihívástól rettegő, megfélemlített kisember, szóval a rosszabbik énünk hajlamai alapján konszolidálódik és rendezkedik be a hatalom tartósan Magyarországon, ahogy azt tette a Horthy- és a Kádár-rendszerekben.

De nem véletlenül lett a két korszak ilyen szürke, buta és reménytelen, melyben egy frusztrált, mindenféle tradíciójától megfosztott, sokszorosan megalázott ország próbált magának kedélyes életet hazudni, és a rákényszerített kompromisszumok öntőformáiba hajlítani az álmait. Aztán történt valami ezekkel a sápadt, illemtudóan szerény álmokkal. A 80-as években egyre könnyebb lett nyugatra utazni, és a szomszéd fogyasztói társadalmak irigyelt jólléte egyre pontosabb irányba terelte az addigi kósza ábrándokat.

Úgy tűnt, elégséges cél lenne például egy ideig az ottani fogyasztói javak és vívmányok birtoklása. De egy hagyományait vesztett, atomizált társadalomban az üresség helyére tömött “mindenféle cuccok” épp csak egy pillanatra csökkentették az emberek lelkének űrbe markoló ásítását, ellenben ugyanezek egy csomó új elvárást közvetítettek feléjük, aminek a többség nem tudott, később már nem is akart megfelelni. Majd már ebben a közhangulatban jött el Orbán nagy pillanata, és kezdődött el a NER, vagy hogy filmesen fogalmazzak: A selejt bosszúja 3.

A kétezres évek végére az emberek belefáradtak abba, hogy egy kiszolgáltatott, tőkeszegény, forráshiányos országba anno megérkezett a kései kapitalizmus a neoliberális kánon összes nyűgével-nyilaival. Ennek a rendszernek csak kevés előnyét importálhatta a meglehetősen inkompetens magyar politikai-gazdasági elit nyugatról. De ez nem csak az elitünk hibája. Ahhoz a többség által megképzett befogadó közeg, a befogadó közeghez meg nagyon más kulturális háttér kellett volna. Ahhoz meg egy másik 150 év  más, mint ami jutott. Így a kilencvenes évek közepére az „olcsón szart” országából pár év alatt a „drágán szart” országává lettünk, az áhított habzsi-dőzsi helyett. 

Közben új szavakat tanultunk a felvilágosult elittől, és azt, hogy ennyi elég is a problémák leküzdéséhez: ha homokos először meleg lesz, később meg LMBTQ, a cigány roma (a téesz-elnök meg földbirtokos, de ez mellékszál). Elég gyorsan kiderült néhány év kényszeres igazodása után, hogy a politikai korrektség az valami olyan dolog, ami ellentmond a józan paraszti észnek; ha új, szebb nevet adunk valakinek/valaminek az kábé olyan, mint amikor a gyerekek megtanulják, hogy ha kimondanák, amit látnak, az bántaná a laposfejű Józsi bácsit vagy a tajtrészeg Pirikét, és inkább hallgatni kell, vagy hazudni.

Nem ment hosszú távon, hogy „felül kell viselkednünk” azokat a bevésődéseinket, ami a legtöbbünk identitásának alapjait is képezte (ebből majd a Jobbik, később Orbánék profitálnak sokat, akik a cigánybűnözés emlegetésével vagy a burkolt, néha nyílt buzizással a kocsmai „őszinte” kimondás örömét adják vissza nyilvános térben az embereknek majd a kétezres évek közepétől). Aztán az is sértő volt, hogy a HR-es megírt koreográfia szerint vesz fel és rúg ki minket, nem improvizál zavartan, mint egy személyzetis anno (Hol itt az empátia, kérem?), és hogy a PR egy olyan csomagolás, ami segít abban, hogy a pénzünkért kapott, a vártnál általában kisebb és nehezebben élvezhető tárgyat vagy élményt már úgy adjuk elő az ismerőseinknek, hogy a készen kapott mondatok erejéig mi is elhisszük, hogy az élet császárai voltunk, pedig akkor is, ott is csak másodosztályú, kelet-európai fizetővendégei voltunk egy elitklubnak, ami persze csak nekünk tűnt elitnek, mert ők a szálloda elé pár évvel fiatalabb autóval érkeztek, nem volt lenőve a nők haja, a férfiak ritkábban voltak egyszerre kövérek és kopaszok, és úgy szálltak ki a járműveikből a csinos szettjeikben, a lemenő nap fénye meg a tenger úgy keretezte őket, hogy ott, akkor egyértelmű volt, kiért van ez az egész. Hogy megjöttek a főszereplők.

Ha ugyanezt mi csináltuk, maximum statisztának tűntünk, még ha a nagy igyekezetben a legújabb olasz összeállítást is vette fel az asszony a vacsorához. A tanácstalanság a tengeri herkentyűk előtt meg másnap reggel a topogás a kistányérral a svédasztalnál, pontosan mutatta, hol lenne a helyünk. Otthon, összerezzenve, ha megnyikordul a kerítésajtó.

Személyes szál:

Ide ne jöjjön senki, ti se mentek sehová!  hányszor mondta ezt nekem az apám gyerekkoromban, miután csókolommal elköszönt tőle valamelyik haverom a szomszéd panelből, aki átjött délután katonázni hozzánk.

Orbán is nehezen látta be, hogy ha tartósan akar a hatalomba berendezkedni, ki kell egyeznie Kádár népével, és ebből a kiegyezésből kell megcsinálnia a főcsapást. Hogy a többségi társadalom megérkezni akar. Nem akar több leckét a politikus elittől, a világjárt értelmiségétől, arról, hogy milyen emberek alkotják a fejlett, nyugatias kultúrmasszát. Nem akarta szégyellni magát, amiatt, hogy nem beszél nyelveket, hogy nem ismer tradíciókat (nem csak a másokét, a magáét sem), hogy fél mindenféle kommunikációtól olyannal, aki messzebbről jött, mint a szomszéd megye. Ki a fene akar egész életében idegenben zavartan forgolódni a koktélospohárral, bármilyen finom ital is lötyög benne? Ismerős emberek, ismerős tárgyak, ismerős szituációk: otthon akartak végre lenni a világban, és ott, abban jól érezni magukat, ne adj isten büszkének lenni arra, ami jutott, ami van. Ez idáig egészséges lokálpatriotizmus is lehetne, de ekkor...

Ekkor a korszellem, vagy a politikusösztön azt kezdte susogni az emberek fülébe, hogy a külvilág, amit a kilencvenes években nem sikerült egyértelműen meghódítanod magyar, most jön, hogy meghódítsa a magyart. Veszélyben vagy magyar, mondták, veszélyben a házad, a munkád, az asszonyod, és így tovább  szép sorban jött minden. Az első alkalom („dicsőség néki”), amikor az emberek kollektíve kiálltak magukért, felvállalva a kisszerűséget, a saját féltett maradék kisviláguk védelmét, a Gyurcsányék által „megnyert”, dicstelen 2004-es népszavazás volt. Emlékszem a másnap reggeli hírek alatt a nyomorult émelygésemre. Ilyen lehet minden reggel az után, ha megölt valakit az ember.

Később a NER, felismerve az e népszavazáskor megnyilvánult félelmek erejét, már jórészt erre építette saját identitását. De még egy kitérő előtte. A kétezres években, jórészt a Jobbik szellemi holdudvarában kezdett összeállni az az ideológiai massza, amelyet az új (nem konzervatív, hanem szélső)jobboldal gyártott le az épülő nemzettest szellemi gerincének szánva. Ebben, az ezeréves ország hitbéli tradícióiból válogatva, jórészt a 30-as évek szellemi kísérleteihez visszanyúlva egyesítette a történelmi kereszténységet (amiben csak Jézus személye és tanítása az egyetlen „zavaró elem”) a honfoglaló pogány magyarok hitbéli hagyománymorzsáival. Ebben a konstrukcióban létrejött egy furcsa nemzeti vallás-zombi, a hátrafelé nyilazós Mária-országa, ami  bár még nincs kanonizálva, de így is  elképesztő szellemi-kulturális zavart, végső soron pusztítást okoz(ott), főként a magukat jobboldalinak, nemzetinek definiálók között, legfőképp azzal, hogy kiáltó ontológiai ellentmondásaira általában senki nem mer rákérdezni  főként hiányzó műveltsége okán , csak okosan bólogatva falja a mangalicát a szabadegyetemeken, majd összecsattintja a székelybicskát és elnyeli a tarsolylemezes oldalbigyó.

Körülbelül pont úgy és annyira káros ez a kvázi-vallás, mint a píszí, viszont újdonságnak ható felszínességével könnyen magához ölelte a popkultúra azon mostohagyermekeit, akik a kilencvenes éveket első osztályú metál- vagy másodosztályú blueszenekarokban töltötték, s ott a sikertelenség okán, megfelelő mennyiségű frusztrációt gyűjtve sodródtak ezen ideológia felé, miután a sátánnal cimborálás vagy a mezei hedonizmus nem kínált már megfelelő szellemi muníciót új dalaikhoz. Vagy egyszerűen új, a nemzeti vágtán is versenyképes lóra szálltak, jól érezve meg azt, hogy keletről fúj a szél. (Talán érdekes adalék az ébredő nemzeti-rock öntudathoz, hogy a kétezres évek elején egy „nemzeti érzelmű” rockénekes a hihetetlen újdonságtól lelkesen mesélte nekem: „Képzeld voltunk Erdélyben koncertezni, és basszus, a határtól 400 km-re is élnek magyarok!”)

A 2006-os tüntetések után gyorsuló ütemben izmosodott a nemzeti radikális tábor, az új kvázi vallás és az üzenetet meglehetősen egyszerűn (néha alávalóan egyszerűen) csomagoló nemzeti-rock hihetetlen népszerűsége.

A Kárpátia például valószínűleg az akkori idők legkelendőbb popprodukciója volt minden olyan mutató szerint, amit akkor gondosan titkoltak, szakmán innen és túl. Mondjuk logikus lett volna, hogy egy egészséges poppiac/könnyűzenei nyilvánosság reagál a hirtelen felívelő trendre, mert üzletet szimatol benne. Nem történt meg. Miért? Mert az soha nem volt egészséges, mindig a megbízható, jól beépült, veszélytelen produkciókat támogatta azzal, hogy egyáltalán beszámolt a létezésükről. A régi (aczéli) szerkesztői-közszolgálati reflexek tették a dolgukat, ugyanazt, mint a hetvenes évek óta mindig, késve vagy egyáltalán nem reagáltak a friss könnyűzenei fejleményekre. (Pedig ez már a reformált Petőfi rádió ideje.)

(Ebből a legviccesebb fejezet talán az, hogy miként lehetett annak idején például underground az ultrakommersz lakodalmas-rock. A 80-as évek közepén, amikor Vajdaságban felfutott az irányzat, a hivatalos magyar popkulturális kánon szakmai okokra hivatkozva nem volt hajlandó tudomást venni róla. Hogy mostanra, 30 év késéssel elfogadott legyen, és pont annyi embert érdekeljen a Nótatévén, mint amennyit érdekelt volna már a kilencvenes évek közepétől nagyjából, ha a csipkéskombinés Bugyi-testvéreket időben beengedik a hivatalos magyar kultúrtérbe annak idején.)

Ezzel egyrészt a mindenkori tiltott irányzat/műfaj művelőiben és rajongóiban megerősítették a meg-nem-értett, üldözött, látomásos művész és befogadó paranoiáját, másrészt egy-, vagy kétnyári divatból egy hosszan érő titkos gyümölcsöt nevelt a közszolgálati-kereskedelmi szerkesztői cenzúra, amit így végképp csak a beavatottak (a nagyon magyarok) élvezhettek magukban, összekeverve a politikai demonstrációt és a koncertélményt.

És még egy popkitérő.

Vicces és szánalmas is, ahogy a Kádár-korban nagyot futó popművészek (tisztelet a kivételnek) újra megtalálták az igazodási pontot, amikor hódolatukról biztosítják Orbánt,

visszatalálva ezzel ifjúkoruk létállapotához, amikor is, ha kifelé, a közönségüknek esetleg lázadoztak a fennálló rend ellen, mégis csak úgy rendezkedtek be, hogy otthonosan mozogjanak az ORI-gázsik, a besúgók és azon kiváltságok között, amit a népszerűségük hozott számukra az akkori életünk szürkéjében. Remélem, ahogy a régi működési-függőségi rend végképp helyreáll, az ifjúság madara/múzsája is közéjük száll, hiszen a többségük semmilyen érdemi teljesítményt nem volt képes felmutatni a rendszerváltozás óta, nagyjából a saját akkori „művészetük” bebalzsamozásából éltek/élnek meglehetősen jól.

A mára állandósult, „külföldi hálózatok” meg „Brüsszel” nevű, már nevében is félelmetes, különös szörnyállat által támogatott liberális össztüzet, mely ugye szünet nélkül zúdul hazánkra, drága otthonainkra, már elégszer kielemezte/kinevette minden oldalról a sajtó a maga szája íze szerint. Azt azonban tapintatból nem vizsgálja senki, kit és milyen lelki állapotban lévő embereket is lehet fenyegetni ezzel.

És talán ez a legszörnyűbb, hogy hát mi lett veled "magyarember”?

Mi lett a műveltségeddel, az olvasottságoddal, a kiskocsmák sakkasztalaival, az, hogy bármelyik kisváros bármelyik italmérésében vagy vízpartján vagy erdei ösvényén hrabali gyöngybuborékban élő, keserűen derűs, okos emberekkel lehetett találkozni? Hol van a cinikus humorod, amivel kommentáltad fröccs mellett a Népszabadság vezércikkét? Hol van a betyárvirtus, a 80-as évek ügyeskedése, amely mentalitásból persze sok baj lett később, de akkor maga volt a folyamatos humorforrás, a „ki hogyan járt túl a hiánygazdaság eszén”.

Mit csinált ez a bő 30 év belőletek? Olyan embereket, akiknek, ha „bemondta a tévé” akkor az igaz. Olyan embereket, akik nem akarnak versenyt, sem az információ, sem a gazdaság tekintetében. Nem akarnak harcolni az igazukért, mert az nem lehetett soha. Nem tudtok se verseket, se királyok idejét, se azt, mi minden van még ebben országban-világban a kerítéseteken túl. Olyan emberek lettetek, akik meg vannak sértődve. Ez lett a magyarember alaplétállapota.

Elégtételt várunk a sérelmeinkért, hogy nem lett belőlünk az, aminek álmodtak bennünket, mikor megszülettünk, hogy mindig valaki másnak lett zöldebb a kertje, hogy mindig másnak sikerült jobb helyre születnie, hogy nincs igazság a Földön, mert akkor biztos nekem is igazam lenne néha  de nem, nincs soha. A bírók is gecik, mint az ügyvédek, meg a politikusok. Kivéve, ha valaki eljön hozzánk: akkor a lakosság összeszalad, itt a nagybetűs élet valamelyik képviselője, hát hajoljon le hozzánk, és mondja azt az életünkre, hogy ez is az, mármint, hogy élet, sőt: büszke lenne a helyünkben rá, mert szerinte nem is akármilyen, tartalmas, van benne mindig kalória, meg a sok szép hangos ünnepségek, tűzijáték, nemes pörköltverseny, természetközeli pálinkázás, polgármesterbeszéd a Megasztár előtt. Hát hol van ilyen máshol, főleg ahol a migráncs is van, ott aztán tényleg nincs semmi, és ha akarják, ő majd szívesen hazudik ezentúl a szájuk íze szerint arról, mások hogyan élnek, sőt inkább majd ezek a mások nézik irigykedve néhány év múlva hogyan élünk itt, mi magyarok. Tiszteletben, irigyelve a sok népek által.

Te megjöttél végre, pihenj le, magyar, ez megvan, majd én csinálom helyetted, ütközök, harcolok, megmondom a képükbe, többet nincs lacafaca. Illetve lehet, de csak pénzért. Maradt benned kétség? Miattam ne aggódj, én feláldozom magam, mint a híd a zavaros víz felett. Ja, hogy magad miatt? Ne már, nem kell a benned lévő kisördögöt, aki azt mondja, hogy kicsinyes vagy és mindig rosszkedvű, olykor rosszindulatú is, meg még irigy is, sem elaltatnod, sem elűznöd. Come as you are, mondta a Nirvana, nem véletlenül: gyere, ahogy vagy, nekem így kellesz, kicsi szavazóm. Gyere, puszi a verítékes homlokodra. Álmodd magad jóra velem, itt a NER kebelén! (Orbán az első vezető hosszú évtizedek után, aki nem a jövőben jelöli ki a célt, nem mondja, hogy még egy kis kitartás, nadrágszíj, bokroscsomag, és nemsokára megpirkad, hanem azt mondta Kádár sokat szenvedett vagy inkább megalázott és megszomorított népének: Megjöttünk, bár nem mondtam, de ez volt a cél. Oké, még kimeszeljük a kórházfolyosókat, de nagyjából ez megvan.)

Mi kell ehhez?

Kell egy olyan egységes történet vagy narráció, ami minket, magyarokat igazol. Nemcsak Trianonnál. Mostantól mindig. Ennek az ideológiája nagyjából az, amit a kétezeres évektől az akkori Jobbik szellemi holdudvara gereblyézett össze magának, lásd fentebb: hátrafelé-nyilazós Mária-országa, ami egy különleges, istenáldotta hely, ahol már nem kell tovább várni arra, hogy jó legyen, mert ez már az, a jövő megérkezett! Nem véletlen, hogy a Fidesznek 2010 óta tulajdonképpen nincs semmilyen választási programja, hiszen most már szétterült a magyar földön az illiberál mennyország, és aki ezt nem érti vagy nem tudja megszokni, az meg ki lesz utálva, mint liberál-szivárványkisebbségi-perverz-sorosgyík.

Szükséges még:

Az információs tér minél szűkebbre szabása. A következő nagy falat a közösségi oldalak elfoglalása lesz, egyrészt törvényi úton, másrészt a trollhadseregük kibővítésével és felfegyverzésével. A központi tartalmak alulról, atomizálva, magánoldalokon jönnek majd fizetett tartalomként, állandó szennyként, feltartóztathatatlanul.

A művészeti-kulturális tér elfoglalása (nagyjából már meg is történt), aztán neutralizálása. Mi lesz ebből? Teljes belterjesség, egy önnönmagát igazoló, önmagába forduló, önmaga tükörképét nézegető, saját létezését ünneplő, távolról kultúrának látszó giccstenger, amely, mivel minden nemzetközi kontextusban minimum érdektelen, de inkább nevetséges, öntudatosan bezárkózó is kell, hogy legyen. Nyilvánvaló, hogy amikor az utolsó eurómorzsákat is kipréseltük az EU-n belüli státuszból, akkor kilépünk majd onnan, addigra persze a lakosság meg lesz konzultálva ehhez is.

Mi jöhet közbe?

Nagyjából semmi a következő hét évben, hiszen egy esetleges gazdasági hanyatlás vagy omlás mértékét, amíg az EU-n belül vagyunk, mindig mérsékelni fogja pusztán az EU-tagságunk ténye. Persze, ha az EU is darabokra esik a közeljövőben, akkor minden előfordulhat, ám akkor még nagyobb lesz a baj, szóval reménynek nem a legjobb irány. Ahogy a másik főbűnös mondta: El lehet menni.

És igen. Ez a világ az elmenők nélkül végképp nem lehet más, mint egy, az eddigi civilizációs normák mállását felismerő, az ebből fakadó tanácstalanságot a saját érdekei szerint kihasználó, a kereszténység erkölcsi parancsait és az abból következő humanizmust relativizáló, azt még egy ideig mázként használó, de azok valós tartalmának egyre inkább hátat fordítani kész hűbéri rend, egy új barbárság eljövetele, egy olyan térségben, ami már régóta egyébként sem volt nyertese a történelmi fejleményeknek, ezért láthatóan örömmel tér vissza a feudalizmusba, főleg egy ilyen felvilágosult uralkodóval, mint Orbán. A nyolcvanas években a „felvilágosultabb” komcsi bácsik mindig azt mondogatták nekünk, lázadozó ifjaknak: „Kádár még mindig jobb, mint bármi más!”

Csak a kíváncsiság marad.
