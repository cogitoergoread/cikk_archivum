---
authors:
- hvg
categories:
- HVG
title: "Covid-katasztrófát jósolnak Magyarországon amerikai járványmodellezők"
date: "2020-10-04"
---

> https://hvg.hu/tudomany/20201002_covid_19_magyarorszag_koronavirus_jarvanymodell_ihme_bill_gates_alapitvany


**A Bill Gates alapítványa által támogatott Institute for Health Metrics and
Evaluation (IHME) szerint katasztrofális fordulatot vehet a magyarországi
koronavírus-járvány.**

# Koronavírus - a második hullám 

Fél évvel a koronavírus-világjárvány tavaszi kitörése után megérkezett a
pandémia második hulláma. A fertőzöttek számának radikális emelkedése egyre
több országot kényszerít ismét korlátozások bevezetésére annak ellenére, hogy
a világgazdaság még magához sem tért a tavaszi járványkitörés hatásaitól. A
jelek szerint a második hullám Magyarországot is elérte. Kövesse híreinket! 

A Washingtonban működő Institute for Health Metrics and Evaluation
(IHME) többek közt a milliárdos Bill Gates támogatásának hála jöhetett
létre. Az intézet a koronavírus-járvány szempontjából is fontos
szerepet tölt be, az itt dolgozó szakemberek ugyanis
járványmodellezéssel foglalkoznak – és természetesen nem csak az
Egyesült Államokra vonatkozóan készítenek lehetséges forgatókönyveket.

Az IHME elsősorban matematikai modellek használatával végez
számításokat és készít előrejelzéseket egy-egy egészségügyi
helyzetről, így a koronavírus-járványról is. Magyarországgal
kapcsolatban pedig nincsenek jó híreik: mint azt a Magyar Hang is
írja, az IHME úgy találta, hogy ha a jelenlegi trendek folytatódnak,
úgy hazánkban a mostaninál is rosszabbra fordulhat a járványhelyzet.

Az intézet előrejelzésében úgy vélekedett: ha minden úgy marad, ahogy most
van, akkor az év végéig több mint 12 500 halálos áldozata lehet a Covid-19-nek
Magyarországon, a november végére várt tetőzésre pedig további 35 ezren
fertőződhetnek meg.

A napi halálozások számának tetőzését – a jelenlegi trendek alapján –
november 19-re teszik az IHME kutatói. Ha viszont mindenki maszkot viselne,
úgy az említett csúcsot (elméletben) december elejéig is ki lehet tolni. Ez
egyben a napi halálesetek számát is jelentősen csökkentené.


Az IHME kutatói szerint a magyar járványcsúcs nagyjából egy hónap múlva
következhet be, utána pedig lassú apadás indulhat.

Péntek reggelre a hivatalos tájékoztatás szerint 1322 új koronavírus-fertőzöttet
azonosítottak, és 17 beteg hunyt el.
