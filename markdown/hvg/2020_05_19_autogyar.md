---
authors:
- Fokasz Oresztész
categories:
- HVG
title: "Mehet-e a kukába az adófizetőknek máris sok milliárdba kerülő autógyár-építés?"
date: "2020-05-19"
---

> https://hvg.hu/360/202020__bmwgyar__halasztott_beruhazas__osszeszerelo_orszag__veszfek

A magyar gazdaság egyik legfontosabb ágazatából leadott vészjelzésként is értelmezhető, hogy a BMW elhalasztotta debreceni gyárának megvalósítását. Az állam milliárdokkal csábítja a nagyvállalatokat, de könnyen hoppon maradhat.

Se szeri, se száma azoknak a szakértői és politikusi megnyilatkozásoknak, melyek szerint soha nem látott csapást mér a gazdaságra a koronavírus-járvány miatti általános lassulás. A közgazdászok hónapok óta próbálják megbecsülni, meddig gyűrűzik tovább az egészségügyi vészhelyzet hatása, milyen mélyre fog zuhanni a gazdaság, mi a módja, és mennyi ideig fog tartani a talpra állás. Különösen aggasztó, hogy több húzóágazat is súlyos fertőzési tüneteket mutat. Ilyen például a turizmus, és újabban az autóipar is: a minap a német BMW döntött arról, hogy elhalasztja Debrecenbe tervezett gyárának felépítését.

A kormány igyekezett elbagatellizálni a bejelentést: Szijjártó Péter külügyminiszter szerint a cég biztosította a kabinetet, hogy nem a projekt kútba eséséről, hanem „csak csúszásról” van szó, amit mi sem bizonyít jobban, mint hogy a gyár építési munkái már zajlanak. Ám e két körülmény éppenséggel pont arra világít rá, miért problémás ez a beruházás és az összes hasonszőrű, multik által állami hátszéllel lebonyolított fejlesztés.

Először is: minden jel arra utal, hogy a BMW nem figyelmeztette előre a magyar felet  ezért nem voltak kész válaszok a helyzet kommunikálására. A debreceni lakosokat legalábbis meglepte a bejelentés, az önkormányzat pedig hirtelen kommentálni sem akarta azt. A vállalat nem is sietett a nyugtatással, vezetői szintű debreceni látogatást például csak bő egy héttel a bejelentés utánra ütemeztek be.

Természetesen egy magánvállalkozás olyan beruházást és akkor valósít meg, amilyet és amikor csak akar, nem tartozik számadással semmiféle kormánynak, és nem kötelessége politikusok nyugtatgatása.

A BMW ugyanezzel az erővel szemrebbenés nélkül akár a kukába is dobhatja a debreceni gyárépítést,

és így is tesz majd, ha gazdasági érdeke úgy kívánja  megint csak természetes módon.

Márpedig könnyen úgy kívánhatja. Az európai autóipar már a járvány előtt egyre beljebb került egy komoly  leginkább technológiai gyökerű  válságba, amit a szektorban és környékén mozgó magyarországi vállalkozások is megéreztek már, csak éppen beszélni nem illett róla, mert nem illeszkedett a kormányzati narratívába.

Az uniós klímaharc és egyéb szabályváltozások miatt az iparág komoly váltásra kényszerült: egyfelől a szigorodó üvegházgáz- és egyéb szennyezőanyag-kibocsátási normák, valamint biztonsági előírások, másfelől a fogyasztói igények kielégítése olyan harapófogóba szorította az autógyártást, ami egyébként is komoly fejtörést okozott még a legnagyobbaknak is. Tömeges leépítésekről, a kényszerű fejlesztésekre szánt felfoghatatlan mennyiségű pénzről érkeztek hírek egész Európából.

Erre tett rá még egy lapáttal a járvány, amely miatt az autópiac szinte leállni látszik. Nem is csoda, a jövedelem nélkül maradók nagy többségének kisebb gondja is nagyobb most annál, hogy a kocsiját lecserélje. A családi nadrágszíj-megszorítások első lépése hagyományosan az efféle nagyobb vásárlások elhalasztása.

Magyarországon áprilisban nagyjából a felére esett a gépkocsieladások száma éves összevetésben, de például Nagy-Britanniában 97 százalékos volt a zuhanás. Igaz, közben a kínai piac máris magára találni látszik: áprilisban a márciusinál 40 százalékkal több autó kelt el, és a megelőző áprilishoz képest is 0,9 százalék volt a bővülés. Az európai személygépkocsi-gyártás volumene mindenesetre csak 2017-re érte el ismét nagyjából a 2008-as gazdasági válság előtti szintet, az előző nagy krízis után egy-két év alatt bő 3 millió darabbal csökkent a kontinens autókibocsátása. Hasonlóan keserves időszakra számíthat a szektor most is, óvatos becslések szerint is évekbe fog telni, mire az autópiac és így az autógyártás újra magára talál.

Ami pedig a debreceni üzem már megkezdett építési munkáit illeti: éppen ez az a körülmény, amiért a kormánynak nem csupán kellemetlen, hanem kimondottan kínos a halasztás. Valóban zajlik az építkezés, konkrétabban a gyárterület előkészítési munkálatai  az adófizetők pénzéből.

Az állam és az önkormányzat ugyanis rengeteg forrást áldozott arra, hogy kulcsrakész, infrastruktúrával tökéletesen felszerelt földdarabot tegyenek a BMW alá és köré. Ha a gyár esetleg mégsem épülne fel, akkor ez jó eséllyel kidobott pénz volt. Debrecen 44 milliárd forint hitelt vett fel iparipark-fejlesztésre, aminek legalábbis nagy része szinte biztosan a gyár helyszínéül kinézett telkek összevásárlására és infrastruktúrájuk fejlesztésére kellett. A BMW 2019 szeptemberében vette meg a területet az önkormányzati projektcégtől, de nem tudni, mennyiért, így az sem ismert, hogy a település veszteséggel, nullszaldóval, netán nyereséggel jött-e ki az üzletből. Papp László polgármester a kontraktus aláírása után csak annyit közölt, hogy a cívisváros hiteltörlesztésre fordítja a vételárat.

A kormány és az önkormányzat mindenesetre több mint 100 milliárd forintot tett már bele

a gyárnak otthont adó Debreceni Északnyugati Gazdasági Övezet kialakításába és fejlesztésébe: egyebek mellett autópálya-csomópont, összekötő út és vasúti kapcsolat építésébe. Nehéz megtippelni, mi épült volna meg ezekből a beígért BMW-gyár nélkül is. (Az viszont biztos, hogy Mészáros Lőrincet és társait nem hagyták ki a buliból: a felcsúti oligarcha érdekeltsége korszerűsítheti például a közeli vasútvonalat, több mint 50 milliárd forintért.)

Orbán Viktoréknak persze korántsem új keletű szokása, hogy állami vagy államilag támogatott projektek környékére fókuszálják a haza építését-szépítését. A közelmúltból is akad erre példa: a kormány különleges gazdasági övezetté minősítette a Samsung Gödön épülő akkumulátorgyárának helyszínét, majd 42 milliárd forintos infrastruktúra-fejlesztést rendelt el rajta. Az Országgyűlés pedig május 5-én határolta le és emelte be az Országos fejlesztési és területfejlesztési koncepcióba a Közép-Duna Menti Kiemelt Térséget  amely 99 településből áll ugyan, de a középpontjában azért mégiscsak Pakssal és az ott bővülő atomerőművel. Az elmúlt évtizedben alsó hangon is több száz-, de inkább több ezermilliárd forintnyi fejlesztési forrás leosztásában lehetett döntő szempont, hogy épp milyen projekthez tűnt üdvösnek utat, vasutat építeni.

A kormány 2018 októberében 12 milliárd forint úgynevezett munkahelyteremtési támogatás folyósításáról szerződött le a BMW-vel a debreceni gyár felépítéséhez. Az ilyen támogatások leginkább a multinacionális nagyvállalatok Magyarországra csábítását, illetve itteni fejlesztéseik ösztönzését szolgálják. 2019 végéig Orbán Viktor második, harmadik és negyedik kormánya összesen 223 alkalommal adott efféle hozzájárulást  ebből mindössze 44 kedvezményezett volt magyar cég, a többi multi, főleg német tulajdonú vállalkozás.

A legtöbb pénzt autóipari gyártóvállalatok kapták, a tízmilliárd forintnál nagyobb összeggel támogatottak elit klubjába a járműszektoron kívülről egyedül a Mol férkőzött be egy vegyi üzemmel. (Igaz, az olajvállalat toronymagasan vezeti is a listát.) A BMW-nél is több pénzt kapott az indiai Apollo gumigyára, valamint a német Audi és Mercedes. A Fidesz-kormányok 2010 óta összesen 446 milliárd forintért vásároltak 52 ezer munkahelyet, vagyis egy-egy állás átlagosan 8,6 millió forintjukba került a magyar adófizetőknek.

A pénz persze minden bizonnyal ennél több munkahelyet fialt, hiszen egy méretesebb gyár például számos beszállítónak is munkát ad. És nemcsak Magyarország igyekezett magához édesgetni különféle (többek közt autóipari) multikat, hanem például Szlovákia és Románia is, így ebből a versenyből nehéz lett volna kimaradni. Szépen pörgették is a magyar gazdaságot az elmúlt években bevonzott beruházások. A közúti járművek exportja például önmagában is a teljes magyar kivitel értékének nagyjából ötödét tette ki 2020. januárfebruárban, vagyis még éppen a válság előtt. Ráadásul ez a mutató még nem is veszi figyelembe, hogy Magyarországon nemcsak kész járműveket, hanem alkatrészeket is gyártanak, ami szintén része az autóiparnak és így az autóipari exportnak is.

A magyarországi gyártók bevételének jóformán egésze exportból származik. A járműgyártás a feldolgozóipari termelés legnagyobb súlyú összetevője, annak nagyjából negyedét-harmadát adja. A GDP-termelésből ugyanakkor csak 3-4 százaléknyival veszi ki a részét a viszonylag alacsony hozzáadott érték miatt. Az iparban foglalkoztatottak 12 százaléka dolgozik a járműgyártásban. A Magyar Nemzeti Bank korábbi számítása szerint az egymilliárd eurós BMW-beruházás megvalósulása önmagában is fél százalékkal növelné a GDP-t. Ez most elmarad, ami különösen fájó a válságos gazdasági helyzetben  nem is beszélve arról a mintegy ezer munkahelyről, ami csak később vagy (szélsőséges esetben) egyáltalán nem fog létrejönni.

A koronavírus okozta válságban egy pillanat alatt kiderült, hogy akadnak hátulütői annak, ha egy ország gazdaságának jelentős része egyetlen szektor összeszerelő üzemeként funkcionál  ahogy az Európai Bizottság tavaszi országjelentésében írta:

a jelentős visszaeséshez hozzájárul, hogy egyes szektorok erősen specializáltak.

A brüsszeli bürokraták finnyás akadékoskodására persze általában a fülük botját sem mozdítják Budapesten  vagy ha mégis, abban sincs sok köszönet.

A kormányzati munkahelyvásárlás mindenesetre évről évre exponenciálisan nőtt. 2010-ben hat támogatási szerződést írtak alá, 2019-ben már ötvenkettőt, összesen bő 100 milliárd forint értékben. Ezek természetesen nem nyilvánosak, így nem tudni, milyen kötelezettségeket vállaltak a tíz- és százmilliókkal, milliárdokkal megtámogatott cégek, milyen esetekben kell esetleg visszaadniuk a pénzt. Eddig hivatalosan csak egy olyan esetről lehet tudni, amikor egy cég elállt a szerződéstől; kérdés, hogy a mostani válságban hány hasonló történik.

