---
authors: 
- Mátraházi Zsuzsa
categories: 
- HVG
title: "Jelenits István: Akár az ellenségeskedést is megállíthatja a járvány"
date: "2020-04-16"
---
 
> https://hvg.hu/360/20200415_Portre_Jelenits_Istvan
> Jelenits István: Akár az ellenségeskedést is megállíthatja a járvány
> olvasási idő 5 PERC; megjelent 2020.04.15. 19:30

A teológus szerint a mai papság abban szocializálódott, hogy társadalmi ügyekbe nem szólhatott bele, így arra sem érdemes várni, hogy ők kérjenek támogatást a milliárdosoktól a járvány ellen. Azt pedig csacsiságnak tartja, hogy egykori tanítványát, Esterházy Pétert, kihagyták az alaptantervből.



HVG: Emlékszik olyan évre, amikor elmaradt a húsvéti körmenet?

Jelenits István: Talán 1945-ben fordult ez elő. A rendszerváltás előtt már csak dacból is jártuk a körmenetet. Aki nem félt, eljött. A jelenlegi helyzetet megfelelő alázattal és bölcsességgel kell viselni. A Jóisten biztosan nem várta el, hogy a járvány idején a szokásos pompával ünnepeljük a feltámadást. Könnyít a helyzeten, hogy az internet házhoz viszi az igét.

HVG: Egyetért Ferenc pápával, aki a krízis előzményének tartja, hogy a javak halmozása közben a háborúk, a globális igazságtalanságok, a szegények és beteg bolygónk kiáltásait sem hallottuk meg?

J. I.: Nem tudom, kell-e ilyen bűntudatnak lennie bennünk. Kapkodva élünk, az információgazdag világban aggódunk, hogy lemaradunk valamiről. A dolgok mélyebb végiggondolására, átadására viszont gyávák vagyunk. Ezek nem bűnök, inkább veszteségek. Ha katasztrófa vagy veszély megállít minket, áldásosan a hasznunkra is fordíthatjuk.


HVG: Mennyiben osztja a pápának az egyház megújítását célzó nézeteit?

J. I.: Érdeklődéssel figyelem, amit a Szentatya őszintén mond, de valahogy úgy érzem, amerikai háttérrel kevésbé éli át az európai világ sajátos helyzetét. Befogadáspárti véleménye a miénktől eltérő történelmi tapasztalaton alapul. Másképpen nézi az embercsoportok vegyülését, mint mi, itthon, Európa történeti tapasztalataival. Ilyenformán nem maradéktalanul érzem, hogy igaza van.

HVG: Az egyházfőnek a papi pedofília üldözésére tett intézkedéseivel biztosan egyetért, hiszen tartományfőnökként önnek is szembesülnie kellett ilyen esetekkel.

J. I.: Ilyenkor határozottnak kell lenni. De mintha kicsit túlzottan a szexuális bántalmazások körül forogna a világ.

HVG: A besúgónak álló békepapokhoz hogyan viszonyult?

J. I.: Nem lehet felszínesen ítélkezni afölött, ami történt, ez a Jóisten dolga. Az olyan peremre szorult közösség, mint a mi tanító rendünk, talán kevésbé volt kitéve a behálózásnak, de olyan diákunk akadt nekünk is, aki békepapnak állt. Közben biztosította a káplánját, hogy bátran foglalkozzék fiatalokkal, nem fogják miatta meghurcolni.

HVG: Hogy vette a bátorságot, hogy tanárként szembeszállt az elvárásokkal, például amikor már 1963-ban Szolzsenyicint tanított?

J. I.: Nekünk valamelyest elnézték azt, hogy a rendszer „ellenségeiről” is tárgyilagosan szót ejtünk az órán. A diákok először bizalmatlanul fogtak hozzá például József Attila tárgyalásához. Aztán megmondtam nekik, hogy József Attilát valóban a XX. század nagy magyar költőjének tartom, és természetesen foglalkoztunk azokkal a verseivel is, amelyeket a hivatalos szemlélet kevésbé mutogatott. Erre egy szót sem szólhatott senki.

HVG: Aggasztja, hogy a szeptembertől bevezetendő Nemzeti alaptanterv újra tisztogat? Volt tanítványát, Esterházy Pétert a halálában is támadják.

J. I.: Nemcsak tanítottam, hanem nagyon kedveltem is Esterházy Pétert. Csacsiságnak tartom, hogy őt kihagyták a tananyagból.

HVG: Okozott dilemmát a rendszerváltás után, hogy a korábbinál több templomba járó között vannak olyanok is, akik csak az új elvárások miatt mennek misére?

J. I.: Szívesen fogadta az ember azokat is, akik esetleg csak azért jöttek, hogy megfürdessék az arcukat. De inkább azt éreztem, hogy sokan jöttek, akik muszájból függesztették fel a templomba járást, mert különben a rendszerváltás előtt elvesztették volna az állásukat. Megrendítőnek találtam, ahogy kicsit megszégyenülve, orrba vágva jöttek vissza. Volt, aki csak érdekből tette, de sokan voltak, akik őszinte megkönnyebbüléssel.

HVG: Fel tudná rázni az egyház a hazai milliárdosokat, akik kevés kivétellel járvány idején sem igen segítenek a rászorulókon?

J. I.: Lehet a módosak között olyan, aki nem érzékeli, hogy vannak szegények is. Nem biztos, hogy rossz néven vennék, ha kérnének tőlük. Azt hiszem, az egyház ebben gyakorlatlan. A mai papság abban szocializálódott, hogy társadalmi ügyekbe nem szólhatott bele. Ha Mindszenty élne, megtalálná a módját ennek is. Az ő nemzedéke még olyan világban élt, amikor elemi csapás esetén odafordult a papság a földbirtokoshoz, hogy segítse meg a szegényeket.


HVG: Mit üzen a mostani, félelemmel teli napokban az embereknek?

J. I.: Próbáljuk türelemmel kivárni a járvány végét. Ne csak azon legyünk, hogy túljussunk a veszélyen, aztán hogy a szomszéd átvészeli-e, az már nem a mi dolgunk. A családok összezártsága több egymásra figyelést enged meg, tanulhatunk a gyerekekkel, odafordulhatunk hozzájuk. Fél napok maradnak arra, hogy olyan dolgokról is beszélgessünk, amikbe eddig nem mertünk belevágni. Osszuk meg az emlékeinket, amelyek szépek vagy megrendítőek lehetnek. A napokban elővettem Alessandro Manzoni A jegyesek című regényét, amelynek hosszú fejezete szól a XVII. századi milánói pestisjárványról. Akik addig gyűlölték egymást, akkor együtt kerültek a székesegyházban kialakított elkülönítőbe. Megdöbbentően érzékelteti a regény, hogy ezek nemcsak az emberiséget sújtó csapások, hanem sok mindenben rendet raknak, megállíthatják például a szokványos ellenségeskedéseket.

# Életrajz

Jelenits István, teológus
„A nővérem egyszer sírva jött haza az iskolából, mert egy cigány osztálytársa ellopta a tízóraiját. Édesanyánk másnap két süteményt csomagolt neki, hogy megkínálhassa a tettest. A lányok összebarátkoztak”  osztja meg az empatikus szülői reagálás szép példáját a Magyar Corvin-lánccal kitüntetett, 87 éves teológus, író, tanár. Berettyóújfaluban született, a gimnáziumot a nagyváradi premontreieknél kezdte, mert jogász édesapját oda helyezték. 1944 őszén, amikor „már az ágyúk dörgését lehetett hallani”, a magyar hivatalnokokat a családjukkal teherautókon telepítették át Budapestre. „Mindenünk odaveszett. Amikor menekültként átéltem az ostromot, rájöttem, hogy fontos hivatást kell találnom.” A gimnáziumot a budapesti piaristáknál fejezte be, ahol tanára, látva, hogy a jó tanuló fiú szegénységben él, az egyik módos, de lusta osztálytársa mellé ajánlotta házitanítónak. „Amikor sikerült felébresztenem benne a szellemi munka örömét, kigondoltam, hogy piarista leszek.” Előbb civilként elvégezte az egyetemen a magyar szakot, közben Tótfalusi István álnéven verseket írt, de „felhagytam vele, mert féltem”. 1955-ben belépett a rendbe, 1959-ben szentelték pappá. Tanított a Kecskeméti, majd a budapesti Piarista Gimnáziumban, kirándult, evezett, kerékpározott, síelt a diákokkal. Pilinszky János és Latinovits Zoltán gyóntatója volt. 1985-től tíz évig a rend tartományfőnökeként szolgált  e minőségében készítettünk vele portét majd’ 30 éve. Az ő javaslatára alakult Gödön a piarista szakmunkásképző. Tanított a Hittudományi Főiskolán, visszavonulásáig a Pázmány Péter Katolikus Egyetem esztétika tanszékét vezette.
