---
authors:
- HVG360
categories:
- HVG
title: "A főszerkesztő kirúgása után újra a világ címlapjain az Index ügye"
date: "2020-07-23"
---

> https://hvg.hu/360/20200723_A_foszerkeszto_kirugasa_utan_ujra_a_vilagsajto_cimlapjain_az_Index_ugye

**Szinte az összes jelentősebb lap beszámolt a legnagyobb magyar hírportál főszerkesztőjének eltávolításáról. Nem sok jót jósolnak a magyar sajtószabadságnak.**

Az első jelentések szinte refrénszerűen tartalmazzák, hogy a legnépszerűbb magyar hírportál főszerkesztőjének kirúgása nem sok jót ígér a magyar sajtószabadság jövője szempontjából. A Financial Times azt írja, hogy Dull Szabolcs helyzete azután vált tarthatatlanná az ügyvezetés szemében, hogy megírta: politikai nyomás nehezedik a szerkesztőségre, ezért kockán forog a függetlenségük. Pedig mint a felmondás kézhezvétele után megállapította: szükség van egy olyan orgánumra, ahol nem titokzatos külső tényezők határozzák meg, mit közölhetnek, és hogy kik készíthetik a tartalmat. És ahol a tájékoztatás a kizárólagos cél.

Így félő, hogy az Origo után bedől az Index önállósága is, de hát a szabad magyar sajtó egyre jobban visszaszorul. A kormány ezzel szemben mind jobban kiterjeszti csápjait az államigazgatásban, az igazságszolgáltatásban és a gazdaság kulcsposztjain.

A New York Times átvette a Reuters jelentését arról, hogy repült Dull, ám ez csak ráerősít a sajtószabadsággal kapcsolatos félelmekre. Tehát hogy a nacionalista Orbán-kabinet újabb rohammal igyekszik uralma alá vonni a még meglévő pár önálló orgánumot. A hatalom természetesen cáfol, de ettől még újabb viszály rajzolódik ki Brüsszellel. A kiebrudalt főszerkesztő úgy véli: ezért köszöntek el tőle, mert nyilvánosságra hozta, hogy a portált külső fenyegetés érte. Ám ő csak azt tette, amit a lelkiismerete parancsolt neki, meg ami egyébként is a kötelessége.

Az AP beszámolója alapján a New York Times és a Washington Post olvasói is arról értesülhetnek, hogy távozásra kényszerült a leglátogatottabb magyar hírportál szakmai vezetője, és emiatt még nagyobb veszélybe került az Index, illetve a munkatársak függetlensége. A szerkesztőség jó 90 munkatársa közleményben jelezte, hogy elfogadhatatlannak tartja a döntést és azt nyomásgyakorlási kísérletként értékeli. Dull úgy fogalmazott, amikor elbúcsúzott kollégáitól, hogy az Index erőd, amelyet levegőbe akarnak röpíteni.

A menesztéssel újabb csapás érte azokat a szerkesztőséget, amelyek nem kérnek Orbán szélsőjobbos politikájából  mutat rá a Guardian. A brit újság honlapjának címoldalán megjelent tudósítás idézi, hogy sokak szerint az Index az egyik utolsó független tényező a magyar sajtóban. Urbán Ágnes, a Mérték Médiafigyelőtől még nem tudta megmondani, hogy mi rejlik az elbocsátó, szép üzenet mögött: személyes ellentét vagy mögöttes politikai szándék. De úgy értékelte, hogy ami történt, az sötét fejezet a magyar sajtószabadság történetében.

A Der Standard szerint a főszerkesztő bűne az volt, hogy nem volt hajlandó hatalombarát vonalra átállítani az internetes újságot, amely páratlanul népszerű. Az Orbánhoz közelálló igazi tulajdonosok azonban mind keményebb fojtófogást alkalmaznak. Ezért most sokan gondolják úgy, hogy az Origo példája nyomán hamarosan elesik az Index is. Az írás emlékeztet arra, hogy Orbán Viktor nyomására egy nappal korábban szinte semmi sem maradt abból a törekvésből a brüsszeli EU-csúcson, hogy pénzügyi szankciókkal torolják meg a jogállami normák felrúgását.

Egyébiránt szinte minden cikk emlékeztet arra, hogy Magyarország 7 év alatt 33 hellyel zuhant vissza a Riporterek Határok Nélkül sajtószabadság index alapján, és hogy a nemzetközi civil szervezet szerint az EU-ban egészen példátlan, milyen mértékben tenyerel rá a hatalom a sajtóra.
