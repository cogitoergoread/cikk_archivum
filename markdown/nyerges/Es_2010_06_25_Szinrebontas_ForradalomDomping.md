---
authors: 
- Nyerges András
categories: 
- ÉS
title: "Nyerges András:Forradalomdömping"
date: "2010-06-25"
---
> Nyerges András: Forradalomdömping - ÉS LIV. évfolyam 25. szám; 2010-06-25

Forradalomnak ki-ki azt nevez, amit akar. Az is lehet forradalom, ha a szavazófülkében beikszelünk két kockát, mondván, ezzel az elnyomatás negyvenhat és a posztkommunizmus húsz éve után visszatérünk - hová is? Ez viszont kérdés. A válasz nem nehéz, csak tudni kell számolni: 1944-hez térünk vissza. Persze, a hagyomány kedvéért. Tudniillik abban az évben a jobboldalnak két forradalma is lezajlott, az egyik március 19-én, a másik október 15-én. Ne tessék rólam rosszat gondolni, ezt nem én találom ki, a jobboldal szögezte le annak idején, hogy forradalom volt, amikor hála a németek bevonulásának, megalakulhatott a Sztójay-kormány, s még inkább forradalom volt Szálasiék hatalomátvétele. Vita legfeljebb két kérdést illetően zajlott: melyik volt az igazibb forradalom, s a történteket nem volna-e jobb forradalom helyett szabadságharcnak nevezni? A jobboldal nemcsak ma érzi úgy, hogy „nem engedheti meg a kétharmados forradalom egyszerű választási győzelemmé silányítását”, 1944-ben is méltatlannak érezte, hogy sikerét alábecsülő minősítésekkel próbálják leértékelni. Az *Egyedül Vagyunk* 1944. május 19-i számában Oláh György először is azt látta fontosnak, hogy a nagy változás eszmei előzményére utaljon: „Nyár végén lesz öt esztendeje, hogy vitéz Imrédy Béla kaposvári beszédében a jelszót kimondta: csodálatos forradalom. Mennyit gúnyolták, kicsinyelték érte! Mennyire nem fogták fel a kifejezés igazi értelmét...” Ezt követően Oláh azt fejtegeti, hogy „most csendben, rendben, fegyelemben alakul át itt minden, lassan mégis szembefordul minden azzal, ami tegnapról korhadtnak, züllöttnek maradt. Napról napra jobban kezdjük hinni, hogy be fog teljesülni az, amit Imrédy megjósolt. Forradalmi átalakulásnak leszünk tanúi, amely a rend és fegyelem forradalma lesz, és szüntelenül csak épít.” Hivatkozhatott volna persze Bárdossy Lászlóra is, aki két évvel Imrédy után, 1941. november 21-én jelentette ki a parlamentben, hogy „a tudatosan forradalomnak minősített mozgalom eredményeként uralomra került fasizmus évek hosszú során gondosan készítette elő azoknak a belső állami és társadalmi institucióknak a kiépítését, amelyekkel talán még most sincsen egészen készen. Ugyanezt a példát látjuk Németországban...” Sajtófőnöke, Ullein-Reviczky Antal 1941. december 5-én bátran kijelenthette: „A magyar népnek a miniszterelnök úr mögött álló óriási többsége garantálja, hogy ez így is lesz.”

A tradíciók emlegetésénél mégis fontosabb volt a jobboldal számára, hogy meghatározza, miféle esemény segíti elő a jelenben az újfajta „belső állami és társadalmi instituciók kiépítését”. Ölvedi János úgy ítélte meg (*Nemzetőr,* 1944. május 26.), hogy „ami itt két hónappal ezelőtt elindult és érik: a legújabbkori magyar történekemnek legelhatározóbb korszaka. Történelmi korforduló, mely talán csak a márciusi forradalommal hasonlítható össze. Hiszen nem egyébről van itt szó, mint a liberális Magyarország maradéktalan felszámolásáról. Március tizenkilencedike óta új tavaszi szelek fújnak a magyar föld felett.” A szélsőjobboldal radikalizmusától való félelem azonban - akkor még - útjába állhatott a „tavaszi szelek” liberalizmusfelszámoló munkájának. Azt a munkát, hogy a közvéleményt e tekintetben meg kellene nyugtatni, „a nemzeti újjászületés napjá”-nak kinevezett április negyedike alkalmából Hubay Kálmán végezte el a *Magyarság* hasábjain: „Soha, egyetlen komoly magyar nemzetiszocialista sem akart forradalmi felfordulást, nem akart barrikádot, nem akart polgárháborút A nacionalista jobboldali forradalom sohasem a forradalmi őrület romboló külsőségeiben, hanem mindenkor az építő eszme forradalmi mélységében nyilatkozik meg.”

Ám ahogy ez lenni szokott, a jobboldali „építő eszme” számára kevés volt az a tér, amit a március 19-i forradalom hozott. A hatalomátvétel napján kibocsátott napiparancsban az események definiálására nem véletlenül használ Szálasi a forradalom helyett más kifejezést: „Szabadságharcot vívunk! Követelménye, hogy mindenre valón tekintet nélkül mindenki, azonnal, vita és csüggedés nélkül, elszántan és töretlenül álljon harcba.” Az *Összetartás* nevű nemzetiszocialista napilap 1944. október 20-án, miheztartás végett közölte olvasóival, hogy „ezentúl március 15. mellett második szabadságharcunk, október 15-e kihívása is halhatatlan nap lesz a magyar nemzet történetében”. Ugyanott október 28-án Kerekes Béla már egyenesen arról nyilatkozott, hogy „ami 1944. október 15-én történt, sokkal több mint rendszerváltás. Ezen a napon nemcsak rendszerváltozás történt, hanem történelmi bizonyítékok születtek. Az október 15-i vértelen forradalom változásának eseményei mögött a nemzetté nemesedett magyarság akarata állt.” Látnoki szavak, melyek elmondhatónak bizonyultak hatvannégy évvel később is.

*Az Ország* nevű hetilap 1944. október 28-i számában Vajta Ferenc már mélyebbre ásva, bizonyos önkritikával kommentálja a „csodálatos forradalom” nyomán előállt helyzetet, hiszen ő maga (és lapjának tábora is) a március 19-i forradalom híveként volt elkönyvelve: „Beszélnünk és szólnunk kell, mert a pesti suttogó propaganda azt állítja, hogy a komoly jobboldal passzivitásba vonul. Nos, ünnepélyesen kijelentjük: mindenben helyeseljük a második októberi forradalom céljait, megtörténtét, elveit és lényegét. Sosem tagadtuk, hogy márciusban csak őrségváltás történt. A közszáj titkos tanácsosok forradalmának nevezte márciust. Nem is volt sokkal több. Már öt perccel múlt tizenkettő, mégsem történt semmi. Ma azt üzenjük, csakis a teljes, őszinte összefogás, az érdekellentétek azonnali, könyörtelen kiirtása mentheti meg Magyarországot. Végre egyszer feltétel nélkül kövessünk valakit. Az is lehet, hogy bukdácsolni fogunk, de ha összefog az egész jobboldal, s mindenüvé azokat emeljük, akik irányításra születtek, eltörpülnek a mai hibák. Nehéz, kegyetlen percben vette át a jobboldal a magyar élet irányítását. Évtizedes bűnök helyrehozatalára ma már nincs idő. Csodálatos forradalom! Későn jöttél - de ki tudja, talán mégsem túl későn ahhoz, hogy feltámadjunk veled és benned!” Mattyasovszky Kornél, aki ennek a második októberi forradalomnak köszönhetően a *Pest* c. lap élére került, október 30-án elvi szinten is kifejtette, hogy október 15-én a nép akaratából ment végbe forradalom: „A magyar nép helyes történelmi ösztönét követte, amikor a szegedi fegyház egykori rabját megajándékozta azzal a bizalommal, amely most, a második októberi forradalom győzelméhez vezetett. A világháború után az első és igazi ellenforradalom az 1944-ik évi októberi forradalom volt, a Szálasi Ferenc forradalma. A magyar nép ösztönösen érzi, hogy a klikkek által csak gazdasági vadászterületnek tekintett országból most igazán népi munkaállam lesz...” Akadtak persze akkor is, akik az általános eufória közepette szükségesnek látták azt hangsúlyozni, hogy amire vállalkoztak, már csak az előzmények miatt sem lesz éppen babazsúr. Az *Összetartás*ban, 1944. november 3-án dr. Kovács Ernő *Győzelem mindenáron* című cikkében azt fejtegette, hogy „1944 márciusának csodálatos forradalma nehéz örökség a mi számunkra, amit még nehezebbé tesz a ma sok nehéz problémája”.

Később, amikor a jobboldal már csak a gyepükön regnált, de még megjelent *Az Ország*, a lap 1945. március 15-i számában Bozóky Lajos dr. még egyszer visszatekintve a negyvennégyes év forradalmaira, így emlékezett: „Új márciusi ifjúság sorakozott fel az új gondolat nyilaskeresztes zászlója mögött. Október 15-én a magyar ifjúság gyülekezett a Pasaréten, hogy új március 15-ét alkosson. Tettrekészen állott zöld ingben, viharszíjjal, fekete sapkában és várta a parancsot. Ugyanazt cselekedte, mint 1848 márciusának ifjúsága.”

Sok minden változott azóta, de egyvalami nem: a papír ma is türelmes.
