---
authors: 
- Nyerges András
categories: 
- ÉS
title: "Nyerges András:Színrebontás Remake, 1939"
date: "2009-06-26"
---
> Nyerges András: Színrebontás Remake, 1939 - ÉS LIII évfolyam, 26-ik szám; 2009-06-26

A május 28-29-én megtartott választások eredményében nem az volt a meglepő, hogy a jobboldal nagy gyűjtőpártja hetvenszázalékos eredményt ért el és 183 mandátumhoz jutott - az igazi szenzáció a szélsőjobboldalra leadott kilencszázezer szavazat volt, a voksok 18 százaléka, ami számukra 49 mandátumot jelentett. Még a „vörös övezet”-ként számon tartott Pest megyében is 65 ezer szavazatot szereztek, Budapesten 72 000-et, és a második legerősebb párttá lettek, maguk mögé utasítva a liberálisokat és a szocdemeket, mi több, győztek Nógrádban is, Nyíregyházán pedig ötezer szavazatot „vertek rá” a jobboldal nagy gyűjtőpártjára.

Ekkora siker tudatában a nyilas **Nemzet Szava** leszögezte: „Valljuk, hogy nem vagyunk szélsőjobboldaliak. A nyilasmozgalom távol esik a szélsőségtől. Szélsőségek azok, akik baloldalról húzzák hátra az óramutatót, akik kicsinyes elgondolásaikkal visszafelé folyatnák a Dunát és a magyar történelmet.” A **Magyar Szó** pedig egyenesen úgy látta: „A nemzet döntése megnyugtató. Az irányjelzés elvitathatatlan és tökéletesen határozott: más politikát Magyarországon az elkövetkező években nem lehet követni, csak jobboldalit. A liberális múlt utolsó mohikánjai mögül eltűntek a tömegek. Az a párt, amely a legutolsó időkig magát tartotta a magyar dolgozó tömegek egyedül jogosított képviselőjének, a végkimúlás hullafoltjait mutatja. Mint hatalmi tényező, máris megsemmisült.” Voltak, persze, akik azzal nyugtatták magukat, hogy a 183 mandátumot szerzett nagy párt felfogása igencsak távol áll a nyilasokétól. Az **Új Magyarság** vezércikke a választások másnapján mindenesetre nem a nyilasok előretörését látta veszélynek, inkább egy másfajta politikai erő vereségének örült: „A liberalizmus és demokrácia napja végképp leáldozott. Az ország közhangulata, egész lelki beállítottsága a jobboldal győzelmét, a nacionalizmus diadalát jósolta attól a pillanattól, hogy a választásokat kiírták. Útját komolyan már nem keresztezhette sem a judeo-liberalizmus, sem az a demokrácia, amelynek hitele és becsülete a tömegek előtt régen elveszett. Ijesztő vereséget szenvedett a marxizmus, melyről mindenki tudta, hogy hovatovább csak a zsidóság képviselete lesz. Tökéletesen eltűntek a liberális pártok, melyekről a nép úgy érezte, semmi közössége nincs velük. Ezeknek a pártoknak a tömegeit hódította el a szélsőjobboldal, bizonyságául annak a tételnek, hogy egy bizonyos politikából kiábrándult réteg a réginél radikálisabb, talán úgy is mondhatnók, szélsőségesebb kereteket épít magának.”

Az önmegnyugtatás mechanizmusának beindulását a nyilas **Magyar Szó** így észrevételezi: „A megmaradt vékony baloldali réteg és halkszavú sajtója épp úgy, mint a megduzzadt jobboldal, egyöntetűen a radikalizmus mumusával próbálja ijesztgetni a politikai analfabétákat s vigasztalni önmagát, hogy semmi baj nincs.” Azt illetően is teóriák láttak napvilágot, hogy a szélsőjobboldal domesztikálódni fog, amint bekerül a parlamentbe, és azokat az eszközöket, melyekkel eddig (a jobboldal legnagyobb pártja ellen is) harcolt, tisztelettudóan a lomtárba hajítja. Hogy így lesz-e valóban, ahhoz adalékul szolgált a nyilas **Magyar Szó** június 2-iki interjúja: „Abból az alkalomból, hogy a Nyilaskeresztes Párt első alkotmányos harcában, a most lefolyt választásokon nagyjelentőségű győzelmet aratott, felkerestük Hubay Kálmánt, a párt elnökét, hogy tájékoztatást kérjünk tőle.” A szélsőjobboldal vezére kapásból visszautasított minden bírálatot, és közölte: „Egyetlen pillanatra sem szédített meg pártunk világraszóló, nagy győzelme. Az volt a feltett szándékom, hogy miután magyarázatot kérek és kimagyarázkodást kapok az ellenünk irányított rágalomhadjáratra, mélységes magyar felelősségtudattal, bölcs mérséklettel és nyílegyenes célkitűzéssel vívjuk meg a mai rendszerben nem a felelőtlen rágalmak, hanem a komoly érvek küzdelmét. Mély aggodalommal kell megállapítanom, hogy még mindig azt hiszik, szavazati jog nélküli suhancok lármás kis csoportja vagyunk. Sajnálom, hogy nekem fog kelleni megmagyaráznom, az ország második legnagyobb pártjával szemben más hangot illik, de más hangot is kötelesek használni!” Azt is széles körben találgatták, vajon honnét ered a nyilasok szavazatbősége, kiktől szipkázták el a voksaikat. A radikális szélsőjobb vezére sietett cáfolni a nem radikális jobboldal ama illúzióját, miszerint ők leginkább balról hódítottak el szavazókat. Kikérte magának a feltételezést, hogy „a jobboldali előretörés nem egy eszme diadala. Ez azt jelenti, hogy a mindig ellenzéki emberek, az örökké nyugtalan és forradalmi elemek, amelyek ott állottak a vörösök között, állanak most a szélső jobboldalon. A marxi vörösök virágkorukban, 1926-ban 128 000 szavazatot kaptak és 1939-ben is 102 174 szavazatot értek el, tehát 13 év alatt a veszteségük 26 ezer szavazat. A Nyilaskeresztes Párt egyedül is 673 871 szavazatot kapott. Hogy 26 000 volt marxista hogyan tudott leadni csaknem 70 000 szavazatot az összes nemzetiszocialista pártra, az számtani rejtély...”

A lapnak ugyanebben a számában egy másik írás így fejti meg a nyilas sikerek kulcsát: „A Nyilaskeresztes Párt a választásokon bebizonyította, hogy a tömegek mögötte sorakoznak fel, és hogy működésében, taktikájának alkalmazásában, propaganda és szervezési módszereiben ügyesebb, erősebb és okosabb volt, mint a többi. A nemzetiszocialista pártok a magyar választók szavazatának egyharmadát megkapták, holott nem is indultak minden kerületben...”

Milotay István az **Új Magyarság** június 4-iki számában annak elhitetésével próbálkozott, hogy egyelőre kár a jobb- és szélsőjobboldalt elválasztó ellentétről beszélni - essék szó inkább arról, hogy milyen erőket és milyen ádáz harcban győztek le. „A közvéleményt irányító sajtó 60-70 százaléka még mindig a zsidóság kezében volt s a hazudozás, a megtévesztés, a szellemi, lelki és erkölcsi ráhatás ezer fegyverével küzdött a bukásra érett jelszavak és irányzatok érdekében, hogy mentse a menthetőt az utolsó pillanatban is. Mennyit gyalázták ezek a jobboldali gondolatot, milyen keresztes hadjáratot vezettek vezérei és minden megnyilatkozása ellen! Mindent megpróbáltak, hogy lejárassák, kompromittálják, hitelét megingassák még hatalomra jutása előtt, és íme, nem sikerült!” Milotay azt is jelezte, hogy annak is tudatában van, ami a jobboldal erőit nyugtalanítja: „Mondják, a jobboldali többség mögött nálunk is ott kél már, ott nyugtalankodik az ugyancsak jobboldali ellenzék, mint saját árnyéka. A jobboldali többségnek szembe kell néznie azokkal a szellemekkel, amelyeket maga szabadított ki a bűvös palackból s amelyek szabadjára engedve nem ismernek többé se megállást, se kíméletet...” Ha cikkét ezzel a felismeréssel zárja, ma tárgyilagos elemzőként hivatkozhatnánk rá. Milotay számára azonban csak a taktikai feladat volt a fontos: jóhiszeműnek, együttműködésre nyitottnak próbálta mutatni a jobboldal nagy gyűjtőpártját, hogy ezzel semlegesítse a sértődött és militáns szélsőjobboldalt. Ennek elérése végett az sem tűnt túl nagy áldozatnak, hogy leszögezze: „a szélsőjobboldali erőket, értve ezek alatt a Nyilaskeresztes Pártot és a többieket, nem lehetett volna többé kirekeszteni a magyar közélet ható tényezői közül. Puszta erőszakkal való elnyomásuk vagy visszafojtásuk csak növelte volna ellenállásukat és hódító erejüket. A magyar jobboldali politika a szélsőségeket is a parlament küzdőterére hívja. A magyar szélsőjobboldalról nem tudjuk még, hogy mire készül, mire fogja fölhasználni azt a küzdőteret, amely számára most megnyílik...” Ezt követően pedig így jellemzi a nyilasok pártját „...lehet belőle hasznos, sarkalló, fejlesztő erőtényező, amely résen állásával nem engedi többé a többséget se letérni a megkezdett útról. Az az érzésünk, hogy a nagy célokat illetőleg alig van különbség a jobboldali pártok között”.

A kecsegtető ajánlatra Hubay Kálmán **A Nép** hasábjain, pártja sikerének tudatában, teljes öntudattal mégis így válaszolt: „Mi nem mámorosodunk meg a győzelemtől, mi nem ünneplünk, és nem bankettezünk, nem mondunk pohárköszöntőket és nem dicsérjük egymást agyba-főbe. Ez nem a mi stílusunk. A mi stílusunk az, hogy hideg fejjel megállapítsuk a hibákat, személyi szempontokra való tekintet nélkül. A mi stílusunk az, hogy készüljünk a következő, immár sorsdöntő választásokra...” Végül leszögezte, hogy holmi „egy a tábor, egy a zászló”-stratégia szóba sem kerülhet: „Nem alkuszunk. Senkivel sem alkuszunk. Megyünk előre a magunk magános útján.”

A választási eredmények egyik táborban sem vezettek igazi katarzishoz. Elmaradt az önvizsgálat, és mint a **Magyar Szó** június 2-án megírta: „a riadtságból és döbbenetből, mely a baloldalon úrrá lett a nemzetiszocialista pártok előretörése miatt, a hazai liberálisok kezdenek felocsúdni. Már megtalálták a hangjukat. A tartalom a régi, a hang nem kevésbé...” Kár volna szépíteni: a nyilas orgánum ezúttal igazat állított. Arra sem figyelt fel a mégiscsak-demokráciát féltő közvélemény, hogy valójában mi a szélsőjobboldal célja, pedig hangadói még csak nem is titkolták: „a most elkövetkezendő nagy munkában a Nyilaskeresztes Pártnak részt kell vennie, még akkor is, ha ez a munka csak félmegoldásokat jelent, mert a félmegoldások is jobbak a maradiságnál - és mert előkészítik a rendszerváltozást”.

S aki ebből sem értett, érthetett volna Meskó Zoltán június 18-i cikkéből a **Nemzet Szavá**ban: „Nyilvánvalóvá vált, hogy a legközelebbi választások, bármikor következzenek is be, nemzetiszocialista többséget fognak eredményezni. Itt az ideje, hogy a nemzetiszocialista tábor a komolyabb feladatokra is komolyan felkészüljön!”
