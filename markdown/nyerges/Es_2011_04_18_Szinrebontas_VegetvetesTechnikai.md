---
authors: 
- Nyerges András
categories: 
- ÉS
title: "Nyerges András:Színrebontás - A végetvetés technikái"
date: "2011-04-18"
---
> Nyerges András: Színrebontás - A végetvetés technikái - ÉS ; 2011-04-18

Azt hihetnénk, József Attilával kapcsolatos ismeretlen adalékot már nem lehet találni. Életművének recepciója is megjelent 1987-ben, három, 2200 oldalt kitevő kötetben - tehát kicsi a valószínűsége, hogy tőle vagy róla olyasmire bukkanhassunk, amiről élet és mű kutatói ne tudnának. És mégis van egy terep, amelyre (talán az ostoba pártállami tilalom okán) nemigen terjesztették ki a gyűjtőmunkát: a szélsőjobboldal orgánumaiban föllelhető, József Attilára vonatkozó utalások jószerivel ma is feltáratlanok. Megismerésük nemcsak a költővel foglalkozó szakirodalmat tenné teljesebbé, de mivel kordokumentumok is, továbbá olyan szellemiséget tükröznek, amely ma újra testközelből ismerős, tanulmányozásuk még hasznunkra is válhat. A József Attila-jelenség annál irritálóbb volt a jobboldal (meg a szélsőjobb) számára, minél jelentékenyebb lett, tehát amikor felcímkézték, megbélyegezték, támadták, nemcsak ő volt a célpont, de a baloldali gondolat általa képviselt változata és az általa reprezentált baloldali irodalom is.

Az első lelet, amelybe (szinte véletlenül) belebotlottam, egy kis szösszenet volt a *Nemzet Szava* (a Magyar Nemzetiszocialista Párt hivatalos lapja) 1936. május 10-i számában. Szerzője (névtelenül) arról ír, hogy „a freudizmus zöldségein kérődzik a liberális sajtó. Legutóbb Ignotus Pál zengett róla az esti kazárlapban. Érdekes, hogy Ignotus Pál és egy szegény magyar tehetség, mindkettő erősen marxista ízű ember, akikkel nem egyszer foglalkoztunk, milyen sűrű vendégei a rassayzmus lapjának. Még tagadja valaki ezek után, hogy a liberalizmust és Marxot egy tőről metszették”. Hogy az „esti kazárlap” nem más, mint az *Esti Kurír*, számomra nem volt kétséges, s az is valószínűnek tűnt, hogy a „szegény magyar tehetség” József Attila, bár ő a lapban szerzőként csak egyetlenegyszer szerepelt: 1935. május 5-én, az Új Szellemi Frontot mint „politikai tányérváltást” bíráló, *Reform-toborzó* című cikkével. Azt sem volt nehéz kideríteni, hogy a nyilas tollnok Ignotus Pál Freud születésnapjára írt, május 5-i cikkére utalt „a freudizmus zöldségei” címszó alatt, de az már - tudva a tudandókat - engem is meglepett, hogy ezen kívül mi volt még számára a zöldség: Thomas Mann, Romain Rolland, H. G. Wells, Virginia Woolf, Jules Ro­mains és Stefan Zweig Freudnak szóló együttes köszöntője az *Esti Kurír* május 7-i számában. Jóval akaszkodtak össze nyilasék: Ignotus Pál sosem riadt vissza némi pengeváltástól, s egyúttal az *Új Magyarság* nem okosabb, csak terjengősebb cikkére is válaszolt: „A horogkeresztes eszményektől és vágyképektől megigézett budapesti publicisztika óvást emelt a hódolat ellen, mellyel öt világrész vezető intellektuálisai a pszichoanalízis megalapítójának adóztak. Bajos volna letagadni, hogy az a szellemi légkör, amely az elfogulatlanul elemző tudományos kutatást és irodalmi szemléletet lehetővé teszi, mindennek inkább kedvez, mint az intézményesített hatalmi és lélektani elfojtások ama rendszerének, amelyet a horogkeresztes eszmény tölt be.”

A *Nemzet Szava* szerzője egyvalamiben mégsem hamisított: a „szegény magyar tehetség”-gel és Ignotus Pállal valóban „nem egyszer” foglalkoztak. Bár az *Esti Kurír* verseket nem közölt, és könyvekről is csak ritkán írt, Ignotus Pál jóvoltából József Attila neve másokénál sűrűbben tűnt fel hasábjain. Például 1936. február 29-én, amikor a lap jellegétől elütő, feltűnően szépen tördelt, hosszabb írást publikált a *Medvetánc-*kötet „két felejthetetlen nagy verséről”. Már ezt megelőzően, a Baumgarten-díj anomáliáiról szólva is leginkább azt kárhoztatta, hogy József Attila csak kisdíjat kapott. A *Szép Szó* márciusi megindulása újfent arra teremtett lehetőséget, hogy a költő minden publikációja napilapos reflektorfényt kapjon. Ekkor indult el az *Esti Kurír* lapszemléje *Világnézet* címmel, melynek már első jelentkezésekor az kapott kiemelt hangsúlyt, hogy a *Szép Szó* új számának élén „József Attila polemizál a szabadságeszmék védelmében a rendi állam és a tekintélyi kormányzat egy hívével”, s ezt követte két hosszú idézet a *Szerkesztői üzenet* című írásból. Hogy a figyelemmel soha el nem kényeztetett költőnek ez mit jelentett, hogy önérzete milyen injekciót kapott az ilyen gesztusoktól, nem nehéz elképzelni, a *Nemzet Szava* körét viszont, ahol alighanem számolták, hogy a neve hányszor fordul elő az *Esti Kurír*ban, alaposan felbőszítette. Ők már a folyóirat indulásáról is így adtak hírt: „Ignotus Pál, a baloldali író, József Attilával, a még baloldalibb költővel folyóiratot adnak ki (sic!), melyet jellemzően az *Esti Kurír” harangoz be. A folyóirat ellensége minden kényszerzubbonynak, Prokrusztesz-ágynak, egyenruhának. Mi, akik ismerjük az ilyen dolgok híveit és ellenségeit, már most előre bátorkodunk megkérdezni illetékesektől: nem látják, mi ez?* Ez a történet mintaértékű lehet mai denunciánsok számára: a feljelentés 1936-ban még pusztába kiáltott szónak tűnhetett, hiszen a *Szép Szó* elindult, de 1939-ben, amikor meglett az akkori médiatörvény, s megteremtette a kereteket az intézkedéshez, a hatalom „nemzetszavás” illetékesei sietve megfojtották a folyóiratot.

Addig azonban még lezajlott néhány olyan csörte, melynek József Attila is érintettje volt. Egy nem szélső-, hanem középjobboldali orgánumban, a katolikus-legitimista *Nemzeti Újság*ban Aradi Zsolt a *Szép Szó* megjelenésének ürügyén arról meditált, hogy mit akarhatnak „az új baloldali irodalmi mozgalmak”, amelyek „az emberi gondolatot a látható világ kedvéért aprópénzre váltották, nem határolták el a szellemet és az uralmat, hanem összekeverték, és természetes, hogy amikor új uralom került az élre, őket is ki akarták végezni. Most védekeznek, s mert az új uralmak felelőssé teszik őket, azt mondják, hogy ők védik egyedül a szép szót”. Nem értette, „mi szükség van arra, hogy berozsdásodott fegyvereket vegyenek a kezükbe, miért hívják mozgalmukat ismét irodalomnak, szónak, amikor célkitűzésük az irodalomban nyíltan és egyenesen politikai, baloldali?” A cikkre - reflexszerűen - Ignotus Pál válaszolt (*Esti Kurír*, 1936. április 12.), és természetesen ebben az írásában is szerepelt a költő neve (ez az adalék sajnos hiányzik a *Kortársak József Attiláról* három kötetéből): „Mit jelent egy irodalmi lapról szólva, hogy baloldali? Nem a szó ellen tiltakozom, csak tisztázatlan értelmű használata ellen. Csakugyan baloldalinak vallom magam, József Attila még inkább, s vele más társunk is, ki részt vesz a szerkesztésben”. Ismerve a *Nemzet Szava* „még baloldalibb költő” kitételét, úgy sejthetjük, hogy a „József Attila még inkább” épp ennek az önérzetes felvállalása. A manapság ritka, de annál példaértékűbb önérzet valósággal süt a válasz többi passzusából is: „Melyek ezek a rozsdás fegyverek, a mi lejárt eszméink? Amit mi akarunk, valóban lejárt, lejárt már 1849-ben, lejárt 1795-ben, lejárt 1600-ban, amikor Giordano Brunót megégették, sőt mondhatnám, ezelőtt ezerkilencszázhárom évvel is lejárt. Aztán kiderült, újra meg újra, hogy azok jártak le, akik azt hitték, hogy lejárt”.

A *Világnézet*-rovat 1936. május 21-én a *Szép Szó* újabb számából ** megint a költő publikációját emelte ki: „Érdekes - irodalmi és pszichoanalítikai szempontból egyaránt - a két vers, melynek közzétételére József Attilát Freud nyolcvanadik születésnapja indította”, és következik egy-egy szemelvény a versekből, még egy megsemmisítő erejű érvvel illusztrálva, hogy mit neveztek a magyar nemzetiszocialisták „zöldségnek”.

József Attila inszinuálása azonban a *Nemzet Szava* hasábjain nem 1936-an kezdődött. A lap irodalmi témákkal foglalkozó szerzője, Uy Károly (nem azonos Brecht megállítandó Ui-jával), akit 1941-ben (!) még a jobboldali Sajtókamara is kitiltott a sajtóból, mivel foglalkozását éveken át „tisztességtelen jövedelemszerzésre” (revolverezésre) használta fel, hol másutt is talált volna szellemi otthonra, mint ebben a lapban, ahol 1934. október 14-én így aposztrofálta József Attilát: „a szociáldemokraták által erősen pártfogolt Vajda János Irodalmi Társaságban Bálint György, a kommunista izgatásért elítélt József Attila, Kassák Lajos és Bródy Lili nevelkedtek”. Az efféle névsorok arra szolgáltak, hogy a hatóság figyelmét felhívják rá, kik a vegzálandó baloldaliak. E sorozattá növelt inszinuáció következő közleménye szerint „Kodolányi a baloldalivá fajult Bar­tha Miklós Társaság tagja lett József Attilával együtt, aki kommunista ügyekbe keveredett”. S mert Uy Károly épp olyan vehemenciával akart ütni Ignotus Pálon, mint József Attilán, őt is megpróbálta (összekeverve apát a fiával) rossz hírbe keverni, mondván: „a Nyugatnak a szerkesztője”, akinek „írásait a külföldi forradalmi lapok is szívesen közlik”. Forradalmi lapok természetesen egyetlen szót sem közöltek az Ignotusoktól, de az apa valóban munkatársa volt egy tekintélyes osztrák szociáldemokrata lapnak, a *Deutsche Volkszeitung*nak, viszont a jobboldal szemében, mint tudjuk, egyformán vörös minden, ami nem fehér. A sorozat megírásának valódi célját (a címben is kiemelve) a november 17-i, 4. rész árulta el: „Véget kell vetni a baloldali irodalomnak! Elég volt ebből a hamis irányzatból, mely végeredményben nem szolgálja az egészséges magyarság céljait. Ennek az irodalomnak a destrukciója számtalan mellékvonalon, liberális és sémita kapcsolaton át a magyar lélek deformálására vezet!”

Úgy tűnik, a véget vetési szándék ma is kedvenc eszméje a jobboldalnak. Ahhoz, hogy puszta ábrándból gyakorlattá is tegye, nem válogat a technikákban: egy ideje például azt sulykolja a nemzeti közvéleménynek, hogy üdvös lenne - mint egy bizonyos irodalmi díj névadóját - József Attilát lecserélni Wass Albertre. S ebben a maga szemszögéből igaza is van: ha ezt eléri, hamarabb szökken szárba a mag, amit Uy Károlyék 1934-ben elvetettek.
