---
authors: 
- Nyerges András
categories: 
- ÉS
title: "Nyerges András:Tovább a legbiztosabb úton"
date: "2011-01-14"
---
> Nyerges András: Tovább a legbiztosabb úton - ÉS ; 2011-01-14

Sokan töprengenek rajta, miért történik a mai magyar médiával, ami történik? Megmondom én, nem olyan nehéz kérdés ez: a törvény életre hívói a nagy elődökre hallgatnak, hiszen már gróf Dessewffy Emil leszögezte Schwarzenberg Félix herceghez intézett memorandumában, 1848 novemberében: „Magyarországon az egész sajtó a radikálisok kezén van. A sajtóval szemben a megfélemlítés módszerét kell alkalmaznunk.”

Az 1867-es, kiegyezésnek nevezett rendszerváltás után sem állt be a sajtóbéke, de az Andrássy-kormány megfélemlítés helyett kerülőutat választott, miként ez fényesen kiderül egy ellenzéki, sőt baloldali újság, az *Arany Trombita* Sassy Árpád nevű munkatársának 1869 júliusában kelt beszámolójából: „A kormány tudja, hogy a sajtó támadásait csak úgy fel sem venni nemigen lehet, eljárása pedig nem volt menthető, s így azt pirult volna védeni. Tehát mit tett? Felfogadott jó pénzért egy sereg zsoldos proletár-írót, olyanokat, kiknek se Isten, se Haza, csak a pénz kell, és ezekkel védelmeztette álláspontját. Ezek azon nyomorult koncért, mit odadob nekik a kormány, megtagadják Istenüket is, ha kell, elhallgatják meggyőződésüket és rohannak a kormány után bekötött szemmel, árkon-bokron át, mindenütt éljenezve. A kormány pedig azt hiszi, hogy ezen nyomorultak meg fogják őt védeni s a közvéleményt ezekkel túl lehet ordíttatni. Azt hiszi, ha ő nem hallja zsoldosai hangjától a közvéleményt, mely ellene nyilatkozik, az valóban nem is létezik.”

Úgy tűnik, a hatalom urai Franz Grillparzer (drámaíró és tisztviselő) véleményét osztották, aki szerint „sajtószabadság csak ott lehet, ahol az ország egyik fele írni, a másik fele olvasni nem tud”. A helyzet azonban a későbbiekben sem javult. „A nemzetnek az a tisztességes része, melynek még nem szúrták ki a szemét paragrafusokkal, nem tévesztették meg életösztönét a sajtószabadságot mindenki számára követelő holdkóros frázisokkal, felelősségre akarja vonni azokat az orgánumokat, melyek bomlasztó munkájának köszönhetjük a patkányforradalmat. Ezt követelnünk kell, ha a jogászok nem tudnák is megfogni e nagy nemzeti érdeket s nem találnák meg a paragrafust a honmentő eljáráshoz”, írta Prohászka Ottokár 1921 áprilisában a *Magyar Nő* hasábjain. 

Paragrafus még egy ideig nem született, de azért voltak (mármint a jobboldali közvélemény számára) biztató jelek. Ezek egyikéről (amely a mai baloldal tollforgatóinak 2011. július 1. után testközelből lesz ismerős) Kárpáti Aurél számolt be a *Literatúra* 1932. októberi számában: „Ma nálunk nincs előzetes, kimondott, látható s megfogható cenzúra. Ellenben van olyan kormányzó politikai atmoszféra, amely valami láthatatlan, ám annál inkább érezhető, titkos és felelőtlen cenzúrát teremt - az előzetes megfélemlítés kilehelésével. Ebben a légkörben senki nem nyilatkozhatik meg őszintén és fesztelenül, mert joggal tart attól, hogy izgatást, szeméremsértést, vagy nemzetgyalázást követ el, holott - isten látja lelkét - minden ilyesféle destruktív szándék távol állt tőle. A legártatlanabb témák sora így válik lassan tabuvá, mert hiszen senki nem keveredik szívesen vallásgyalázás, erkölcstelenség, kommunistaság vagy hazafiatlanság vádjába, amelyet ma nálunk igazán könnyű kiérdemelni.”

Előbb-utóbb mégiscsak meg kellett találni, vagy inkább le kellett gyártatni a Prohászka hiányolta paragrafust, amely a hont megmenti mindattól, ami a hatalomnak - hol ezért, hol azért - kellemetlen, sőt egyenesen nem kívánatos. Tűrhetetlen állapot például, hogy egy jobboldal irányította országban, ahogy azt Fiala Ferenc és Nyékhegyi István nyilas sajtószakértők megírták az Összetartás kiadásában, 1938-ban megjelent könyvükben: „a jobboldali sajtó az ügyek irányítása helyett még mindig csak a kontroll és az őrködés szerepét játssza”. Alapjában véve ma is ezért van az egész, bár nem mondják ki, de ezen kell változtatni mielőbb. Ez az, amiért „szükségesnek bizonyul, hogy a nemzet érdekében korlátozzuk a magyar történelem egyik leghősiesebb időszakában kivívott sajtószabadságot” - indokoltak Fialáék.

S még abban az évben meg is történt a nagy változás, megszületett az 1938: XVIII. a sajtórendészeti (alias média-) törvény. Az érintettek tiltakoztak, fellebbeztek, lármáztak és cikkeztek ellene (már amíg volt hol), de ettől semmi sem változott. A polgári radikalizmust képviselő tollforgatók akkor is azt hitték, hogyha olyan hangzatos címeket adnak írásaiknak, mint például Csécsy Imre a *Századunk*ban: *Utolszor a sajtószabadságért*, akkor a helyzet drámai volta mindenki számára világos lesz, és talán a hatalom is visszaretten attól, amibe beleverték az orrát. A doktrinér naivság iskolapéldája, ahogy Csécsy szentül hiszi, ha megnevezi azt, hogy minek a kelléke az efféle törvény, azzal el is lehetetleníti, sőt vállalhatatlanná teszi. „Ennek a nemzetnek nem kell diktatúra. Miért akar hát a hatalom továbbhaladni a totális sajtópolitika útján, aminek - ha egyáltalában van - csak diktatúrában van értelme? És ami nemcsak legfőbb eszköze a diktatúrának, de már előbb, a legbiztosabb út feléje?”

Ezzel pedig szinte megnyugtatta a törvényt megszavazó hatalmas többséget: nem kell mást tenni, csak menni tovább a legbiztosabb úton.
