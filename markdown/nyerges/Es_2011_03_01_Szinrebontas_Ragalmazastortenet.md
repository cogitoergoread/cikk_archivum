---
authors: 
- Nyerges András
categories: 
- ÉS
title: "Nyerges András:Színrebontás - Kis magyar rágalmazástörténet"
date: "2011-03-01"
---
> Nyerges András: Színrebontás - Kis magyar rágalmazástörténet - ÉS ; 2011-03-01

Száz éve egymás sarkára hágnak a külföldi sajtó ellenünk irányuló rágalomhadjáratai. Már Ady felfigyelt egy ilyenre a **Budapesti Napló** 1907. szeptember 8-i számában: „Björnsterne Björnson olyan európai híresség, akit meghallgatnak, ha bármilyen európai kérdésben felemeli a szavát. Most a magyarországi tót kérdésről hallatta szavát. A koalíciós sajtó ráüzen: - Az úr nem ismeri a mi viszonyainkat, fogja be a száját! Aki nem az ő szájuk íze szerint beszél, lehet akármilyen európai híresség: letorkolják. A mi viszonyainkat csak az ismeri, aki tőlük kér és kap információkat. Egy hatodrangú francia újságíró, akit ők hívnak meg, szaktekintély, de Björnson fogja be a száját, mert nem ismeri a mi viszonyainkat.” Egy másik cikkében azt örökíti meg, hogy Björnsont a **Courrier Ruropéen**ben közölt írása miatt a kormánypárti sajtó „poroszbérencnek” titulálja, én meg ezt olvasva azon töprengek, honnét ismerős mindez. Talán 1919 decemberéből, amikor a fehér kurzus egyszerre 14 kivégzést hajtatott végre, a bécsi **Arbeiter Zeitung**ban pedig Anatole France tiltakozott ez ellen. Meg is kapta érte a minősítését: e gesztusa arra utal, hogy „az ellenséges propaganda pergőtüzében” összezavarodott. „Önt használták fel arra, hogy szerencsétlen hazánkat igaztalan vádakkal illessék a nagyvilág előtt”, írta válaszul Herczeg Ferenc, Rákosi Jenő „és sokan mások”. E kurzus irodalmi folyóiratának, a **Magyar Múzsának** is lett oka felhördülésre: „Az ország fönnmaradását kockáztatjuk, ha továbbra is tűrjük a sajtópatkányok külföldi garázdálkodását. A Lukács György zsúrtársaságának külföldre menekült bolsevista intellektueljei és itthon maradt, radikálissá visszavedlett elvtársai informálják rólunk a **Frankfurter Zeitung”*ot.* Egy másik filozófus, Varjas Sándor érdekében is, 1920 májusában „egy félrevezetett külföldi” interveniált: Bertrand Russell. Bezzeg, mennyire más volt az, amikor a magyar helyzetről olyan valaki beszélt Frankfurtban, mint Prohászka Ottokár. A régi magyar irodalomtörténet kiváló filológusa, Király György számolt be róla 1921-ben, a **Független Szemlé**ben, a **Kölnische Volkszeitung** cikke alapján, **** hogy a frankfurti katolikus kongresszuson, „szóhoz jutott a székesfehérvári püspök, Prohászka Ottokár. Beszédében rátért a magyar viszonyokra is. Ékesszólásának lendületével sikerült szétoszlatni azokat a balvéleményeket, amelyek az ellenséges osztrák és emigráns sajtó hazudozásai következtében még az elfogulatlanabbak lelkében is gyökeret vertek. Minden félhivatalos és hivatalos cáfolatnál többet használt az a pár súlyos szó, amellyel rámutatott, hogy olyasvalami, amit fehér terrornak neveztek, nálunk nincs és nem is volt. A pogromkísérletekről szóló hírek nem egyebek, mint néhány túlhevült agyvelő véres fantazmagóriái. Nálunk rend, mégpedig jogrend uralkodik, melyet mindennél jobban biztosítanak az olyan intézkedések, mint a statárium, a botbüntetés **(ezt ti. Prohászka is megszavazta - Ny. A.)”*, a numerus clausus, főképpen pedig a cenzúra, mely megakadályozza, hogy légből kapott álhírekkel állandóan fölizgassák az amúgy is ingerlékeny közvéleményt. Nálunk nem robognak föl a hidakra teherautók teli foglyokkal, kiket ott agyonvernek és a Dunába hajítanak, nem nyomják ki a szerencsétlenek szemét azzal, hogy miért mennének látó szemmel a másvilágra, a fehér terror nem szögezte semmiféle zsidónak a halántékára csigás fürtjeit, senkinek a szemét nem tépik ki harapófogókkal. Korunk legnagyobb hibája - folytatta Prohászka - a szabadság eszméjének túltengése, mely az átkos politikai liberalizmusra, demokráciára, gondolat- és sajtószabadságra vezetett*.

A megátalkodott rágalmazók még a nyilvánvalóan hazafias indítékból elkövetett frankhamisítást is megpróbálták az ország befeketítésére felhasználni. 1926. január 20-án a parlamentben „Bethlen miniszterelnök rámutatott, hogy valósággal szervezetten terjesztették itthon is, külföldön is a legválogatottabb gyanúsításokat. Magyarországgal szemben. Különösen külföldi lapok buzgólkodtak azon, hogy sárral fecskendezzék be az országot és beavatkozásra bírják rá a nagyhatalmakat.” A riasztó példaként emlegetett francia liberális lap, a *Matin* szerkesztője épp ez idő tájt Budapestre érkezett, de sajtótájékoztatóján kijelentette: „magyar lap számára addig nem ad interjút, amíg a kormány a cenzúrát meg nem szünteti”. A frankhamisítás megbélyegzése után újabb bűnt követett el: pedzegetni merte, mintha nálunk cenzúra volna. Hogy cenzúra mennyire nincs, annak ékes bizonyítékául a rendőrségen másnap kihallgatták a Sauerwein-sajtótájékoztatón részt vett újságírókat Ilyen jelenségek láttán az *Új Nemzedék* kénytelen volt leleplezni, hogy „a Budapestről irányított emigráció propagandája napról-napra, elhelyezett tendenciózus hírekkel tudatosan learatja a maga politikai vetését. A hírhedt bécsi *Abend ”Magyarországra vonatkozó híreit rendszeresen átveszi néhány párizsi lap. Tudósításaikból hozzáértők számára nyomban kitűnik, hogy információjuk Magyarországból származik. A Párizsban székelő emigráció propagandaszervezete gondoskodik róla, hogy magyar politikusok kétértelműen magyarázható megnyilatkozásait a külföldre juttassa, baloldali hangszereléssel alkalmassá téve arra, hogy az országnak ártsanak vele.* Miskolczy Ágost helyettes főügyész le is rántotta a leplet erről a „hazugságok láncolatából összeszőtt propagandáról” a *Budapesti Hírlap* 1926. január 17-i számában: „Az a propaganda, mely a magyar nemzet megsemmisítésére tör, minden ellenségünket csatasorba állította egy képtelenül hazug tétel bebizonyítása végett: elhitetni a világgal, hogy a magyar nemzet becsülete beszennyeződött a frankhamisítók bűnügyével”.

Olykor egyházi méltóságok is rászolgáltak a feddésre. A *Nemzeti Újság* magából kikelve tette szóvá ** 1930. március 7-én, hogy Baltazár Dezső debreceni református püspök Párizsban és Londonban *„”saját hazájának kormánya ellen vádaskodott*. A lap úgy vélte: „semmi körülmények között nem szabad tovább is tétlenül és kímélettel nézni, hogy a külpolitikai magánbuzgalom károkat okozzon künn és a közvélemény félrevezetésével mérhetetlen pusztítást végezzen itthon”. Hogy nyilvánvaló legyen, mennyire jogos volna a retorzió, szó szerint idézték a püspök legvérlázítóbb kijelentését: „Ha a magyar közéletben a nyugateurópai államok demokratikus és liberális szelleme érvényesülne, akkor a nyugateurópai államok rokonszenve visszatérne hozzánk, ami a dolgok sarkát képező külföldi kölcsön nélkülözhetetlen feltételének látszik”. Ebből „ügy”, az ügyből a parlamentben vihar kerekedett. A miniszterelnök Baltazár fejére olvasta, hogy képes volt azt hangoztatni Londonban: „Magyarországon nincs titkos választójog, a magyar nép többsége elégedetlen, a kormány az ellenzék elnyomásával tartja kezében a hatalmat”.

Az ilyen esetek teszik érthetővé, hogy miért fűtötte akkora indulat Bosnyák Zoltánt, amikor 1937 decemberében, *A Cél* című fajvédelmi folyóiratban így írt: „Magyarország jó hírnevét hónapokon, sőt éveken keresztül befeketítették! A törvényes felelősségrevonás elől még idejében külföldre szökött újságírósöpredék a nagy nemzetközi sajtóval és a távirati irodákkal karöltve, javarészt koholt, hazug híreken alapuló, tervszerű rágalomhadjáratot folytatott az új, nacionalista magyar államberendezkedés ellen”. A nyilas párt helyettes vezére, Hubay Kálmán (a *Magyarság*, 1938. június 9-i tudósítása szerint) ezért emelt szót a T. Házban: „Megítélésem szerint, mikor a kormány alaptalan megrágalmazásáról van szó, a vádaskodást akkor is vissza kell utasítanunk, ha történetesen szemben állunk ezzel a kormánnyal. A nemzetközi demokrata és liberális sajtó egyre inkább igyekszik benyálazni, megrágalmazni, és rosszindulatúan megvádolni a magyar kormányt. Itthoni hírforrással, és itthoni információval, de külföldi fedezékek biztonságából lövöldözi a mérgezett nyilakat azok felé, akik nacionalista alapon szemben állanak minden destruktív törekvéssel. A Budapestről elindult, de a külföldi sajtóban elhelyezett és Budapestre visszaérkezett híreket a budapesti hisztéria következtében egy-két nap múlva már mint konkrétumokat és mint valóságot tárgyalják. Nincs szándékomban idézethalmazt idehozni, de meg kell említenem az *uvre ”hírhedt külpolitikusának, Tabuois asszonynak a cikkét, aki az új Imrédy-kormányról írt szemérmetlen tudósítást. De nemcsak a francia sajtóban, hanem angol lapokban is terjednek a rágalmak. Május 27-én például a *News Chronicle* a honvédelmi miniszter személyét pécézte ki. Ezek a rágalmak nagyon is közös forrásból származnak. Lehetetlen, hogy a magyar közvéleményt francia és angol szövegen keresztül destruálják, és denunciálják a magyar kormányt*.

A mérleg mégsem ennyire rossz. 1942. augusztus 18-án a *Magyarság* jó példáról számolt be: „A Budapesten megjelent lapok egyik legfigyelemreméltóbb cikke a *Deutsche Zeitung”ban Böss Fülöpé. A cikkíró vitába száll a tévhitekkel, melyek a magyarságról külföldön elterjedtek. Amikor a magyar olvasóközönség figyelmét felhívjuk a *Deutsche Zeitung* baráti hangú cikkére, egyben fontos dokumentumot szolgáltatunk arra nézve, hogy mennyire aljas és destruktív az az anglomán propaganda, amely úton-útfélen belénk akarja szuggerálni, hogy a németek Európa más népeivel együtt Magyarországot is vazallusukká akarják tenni.*

Ez a sivár helyzet az 1945-ös rendszerváltozással sem változott, A *Szabad Nép* 1945. augusztus 24-i száma szerint ugyan „nagy súlyt fektetünk arra, hogy a külföld helyesen ítélje meg a magyar demokráciát - így elmélkedik az MKP lapja -, és eddig olyan kritikát kaptunk, amely előrehaladásra serkentett és kevesellte, ami történt. Mit szóljunk azonban az olyan bírálathoz, amely mintha sokallná azokat a lépéseket, melyeket a magyar demokrácia eddig tett?” Ez a korát megelőző orgánum zavarba hozó módon a 2011-es évből ismerős kérdéseket teszi fel: „Milyen körök és klikkek hangulata, esetleg tájékoztatása alapján alkotott olyan véleményt az angol külügyek vezetője, hogy Magyarországon egyik totális államformát a másikkal cserélték fel? Melyek azok a körök, amelyek diktatúrának érzik azt a rendszert, melyet a magyar nép milliói szabadságnak éreznek, magukénak vallanak, és szavaznak mellette minden nap?”

Ezek az aggályra okot adó tünetek később sem szűntek meg. Révai József 1947. november 16-án szögezte le ugyanebben a lapban: „Tudjuk előre, hogy a Pfeiffer-párt elleni eljárással kapcsolatban újra megindul majd - meg sem szűnt - a külföldi rágalomhadjárat a magyar demokrácia ellen. New-Yorktól Párizsig, Londontól Zürichig az úgynevezett világsajtó úgynevezett terrorról fog kiabálni. Hadd kiabáljon! A nyugati imperialisták sajtójának lármája nem fogja a magyar demokrácia hatóságait visszatartani...” Persze, a lárma sem csitult. 1949 februárjában nagygyűlésen jelentették be, hogy „a magyar értelmiség tiltakozással válaszol a Magyarország ellen szervezett uszító hadjáratra”. A nagyszámú jelenlévők (köztük Veres Péter, Illyés Gyula, Erdei Ferenc, Szabó Pál) a következő határozatot fogadták el: „Hetek óta áll Magyarország az imperializmus és a nemzetközi reakció egyre fokozódó támadásainak középpontjában. A dollárimperializmustól függő politikusok és újságírók rágalmazzák hazánkat és népünket. Tiltakozunk, mint egy független és szuverén nemzet értelmisége, a hazánk ügyeibe történő beavatkozás és a felemelkedő országunkat gyalázó támadások ellen.”

A pártlap neve később megváltozott, de amikor 1956. december 18-án felmérte, hogy milyen a „Hírünk a világban”, arra a következtetésre jutott, hogy a hangulatkeltés tovább tart: „A nyugati világ a politikai akciók és a propaganda minden eszközét a magyarellenes hadjáratra összpontosította. A Magyarország körül izzó kampány légkörében a londoni Cityhez közelálló *Western Mail” ezt írja: Nemcsak erkölcsi tekintélyre van szükség, hanem a jog érvényesítéséhez megkívánt erőre és akaratra is.* A svájci *Le Peuple* is hasonló hangnemben ír: „Nem elítélő határozatokra és megbélyegző javaslatokra van szükség, hanem konkrét megtorlásra. Ebben a légkörben született meg az amerikai javaslatra megszavazott megbélyegző ENSZ-határozat is.”

Az egészben az a szomorú, hogy bár a magyar kormányok ma és mindenkor mindenben vétlenek, a világ mégis, egyfolytában hagyja magát félrevezetni a *Courrier Européen*, az *Arbeiter Zeitung*, a *Frankfurter Zeitung*, az *Abend*, a *Matin*, az *uvre*, a *News Chronicle* vagy manapság a *Washington Post*, a *Le Monde*, a *Neue Zürcher Zeitung*, a *Die Welt*, az *Economist*, a *New York Times* és a többi rágalmazó által.
