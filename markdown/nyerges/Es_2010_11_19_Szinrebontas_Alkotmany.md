---
authors: 
- Nyerges András
categories: 
- ÉS
title: "Nyerges András:Színrebontás - Alkotmány kontra szájbetapasztás"
date: "2009-06-29"
---
> Nyerges András: Színrebontás - Alkotmány kontra szájbetapasztás - ÉS ; 2009-06-29

Méghogy páratlan merénylet a jogállamiság ellen az Alkotmánybíróság jogkörének szűkítése? Párját ritkító támadás? Inkább plágium vagy (ha jóindulatú akarnék lenni) egy történelmi minta szolgai másolása.

Az 1935-ös választások után huszonhárom esetben fordult elő, hogy a Közigazgatási Bíróság (egy, a Kúriával azonos jogokkal felruházott, 1896 óta létező intézmény) a szavazással kapcsolatos törvénysértések miatt megsemmisítette a győztes politikai erő, a Nemzeti Egység Pártja (NEP) képviselőinek mandátumát. A dolog a többségi párt számára kifejezetten dühítő volt - az ország közvéleménye viszont úgy érezhette, hogy bár a helyzet pontosan olyan, amilyennek gróf Apponyi Károly felsőházi tag (*Magyarország,* 1936. jún. 20.) lefestette: „az egypárt-rendszer saját csalhatatlanságát ellentmondást nem tűrően erőszakolja sajtóra, társadalomra, közületre, egyénre egyaránt”, s teszi ezt álszent módon úgy, hogy „igyekszik magát, mint a nemzet közvéleménye előtt meghajló törvényességet feltüntetni”, azért még az ilyen irreális hatalmi túlsúllyal szemben is van hová fordulni jogorvoslatért.

S éppen ez volt az, amitől a kormánypárti honatyák olyan kitörésekre ragadtatták magukat, amilyenek korábban elképzelhetetlenek voltak. Egy ilyen esetről dr. Lipták László emlékezett meg a *8 Órai Újság* hasábjain (1936. máj. 17.): „Rá fog fizetni a Közigazgatási Bíróság! - kiáltotta a NEP-képviselő úr a parlament ülésén. Sokan vagyunk még, akik tisztában vagyunk azzal, hogy rá fogunk fizetni, mert szót mertünk emelni az ellen, hogy felülről szítsák a demagógiát s mert szerény erőnket az alkotmányosság szolgálatába állítottuk. És sokkal többen fogunk ráfizetni, mint ahogy az urak gondolják. Mert arra a példátlanul kétszínű rendszerre, amely ünnepélyes nyilatkozatokat tesz az alkotmány mellett, de eltűri, hogy saját táborából fenyegessék a Közigazgatási Bíróságot, könnyen ráfizethet az egész magyar nép”.

A NEP azonban nem érte be ennyivel. „A kormány meg akarja reformálni a petíciós eljárást. A reform egyszerűen elvenné a bíráskodás jogát a Közigazgatási Bíróságtól s azt parlamenti zsűrire ruházná, vagyis a jövőben az a parlamenti többség ítélkezne a választási panaszok fölött, amelynek javára a bepanaszolt visszaéléseket, törvénysértéseket elkövették. Valamikor az alkotmányosság diadalának számított, hogy a petíciós eljárás jogáról az érdekelt fél lemondott és a bíráskodást a pártatlan Közigazgatási Bíróságra ruházta át. A reformkorszak ezen a téren is megelégelte az alkotmányosság diadalát. Nem is ok nélkül. A Közigazgatási Bíróság ítéletei megsemmisítettek egy csomó NEP-mandátumot. Érthető, ha a rendszer felhorkan és reform után kiált” - írta 1936. május 12-én a *8 Órai Újság,* azt is szóvá téve, hogy ez a párt „most egyszeriben felfedezi, a bírói hatalom beleszólása a választások tisztaságába és törvényességébe - sérti a képviselőház szuverenitását”.

A Közigazgatási Bíróságon kívül még egy másik ellensúlya is volt a hatalmi gépezetnek. Kozma Miklós belügyminiszter hívta fel rá a figyelmet 1935. augusztusi helyzetjelentésében, hogy „a felsőház kétségkívül ellenzéki hangulatú. A kormány kevés olyan törvényjavaslat fog tudni a parlament elé terjeszteni, amelyről felsőház, ellenzék és a sajtó egy része nem állapították meg az alkotmánysérelmet”. Természetesen az, hogy a többségi párt törvényjavaslataiból ki is lehetne küszöbölni az alkotmánnyal össze nem egyeztethető mozzanatokat, szóba sem jöhetett, hiszen a NEP is, akárcsak szellemi utóda, erőből politizált. „A diktatúrás gondolat egy párttal azonosítja az országot, és a párt vezérével azonosítja az egész állami főhatalmat, amelyet kisajátít a maga számára, és bírálat, ellenőrzés nélkül gyakorol, minden alkotmányos fék nélkül. Mindenhová be akarják csempészni magukat, minden társadalmi alakulásba, minden közületbe, minden egyesülésbe be akarják vinni a pártpolitikának azt a szellemét, amely függőséget jelent és éppen ezért káros” - mondta Eckhardt Tibor újévkor, a Független Kisgazda Párt országos választmánya előtt. Ebből pedig az következett, hogy „a diktatúrás törekvések elleni harc mindenkitől teljes helytállást követel, nemcsak a politikai életben, hanem a gazdasági boldogulás terén is, mert az alkotmányosságot és törvényességet meg kell védeni”. A helyzetet olyan kiélezettnek látta, hogy „az országnak választania kell: vagy az alkotmányosságtól, vagy Gömbös Gyulától akar-e megszabadulni?”

Antal István, aki miniszteri posztja dacára igazából Gömbös személyi szóvivője volt, visszafordítva a vádakat így válaszolt az ellenzéki támadásokra (*Pesti Napló,* 1936. jún. 28.): „A kormány és a többségi párt csak egyik kezét használhatja fel nemzetépítő munkára. A másik kézzel meg kell küzdenünk a politikai defetizmus és politikai terror legváltozatosabb fegyvereivel, melyeket politikai ellenfeleink skrupulus nélkül alkalmaznak velünk szemben. A skrupulus nélkül alkalmazott metódusok közé tartozik a mi állítólagos alkotmányellenes szándékaink állandó kipellengérezése”. Hogy az alkotmányellenes szándék tényleg állítólagos volt-e, arra nézve eligazít bennünket a *8 Órai Újság* 1936. május 10-i kommentárja: „A felsőházban, egy független testületben független férfiak bírálják és támadják a rendszert, mely mindent elkövet, hogy a függetlenség utolsó maradványait is kiirtsa a társadalomból. A támadások hangja higgadt és tárgyilagos. Választékos szavakba öltöztetett kritika sújt le a reformkorszak nagyhangú tehetetlenségére, az üres ígéretekre, a burkolt diktatórikus törekvésekre és arra a féktelen demagógiára, mely ezeket a veszedelmes vágyálmokat leplezi. A tárgyi érvek, jogos aggodalmak, melyek a felsőházban ízekre szedték a kormány reformját, sajnos nem jelentik azt, hogy a javaslat meg is bukott, nem jelentik azt, hogy sikerült gátat vetni a kormány kíméletlen hatalmi terjeszkedésének. A felsőház jogköre túlságosan szűk ahhoz, hogy ellenkezésének és aggodalmának érvényt szerezzen a törvényhozásban. Mégis tanúságot tesz arról, hogy bátor vélemény, független kritika, kíméletlenül őszinte diagnózis csak olyan testülettől várható, melyet nem a kormány kegye verbuvált össze és nem törvénysértések halmazának köszönheti létét. Úgy látszik, épp ezért vigyáznak, hogy a szabad bírálatot minél kisebb jogkör ellensúlyozza.” Gömbös szerette volna a felsőházban is megváltoztatni az arányokat, s az ő kifejezett kérésére Kozma Miklós és néhány más NEP-szimpatizáns is bekerült a testületbe, mégsem jutottak túlsúlyba, így a szavazást érdemben nem befolyásolhatták. „A vezér választathat egy neki megfelelő képviselőházat, a Közigazgatási Bíróság ítéleteiből tudjuk is, hogy milyen eszközökkel, de ahol ezek az eszközök nem állnak rendelkezésre, ott, mint a felsőház esetében, csak olyan törvényhozó testület jöhet létre, amely a vezérnek nem felel meg. Ez a testület ugyanis az ország igazi közhangulatát fejezi ki s ez nagyon kellemetlen” - írta 1936. június 31-én a *8 Órai Újság.*

A többségi pártot azonban nem olyan fából faragták, hogy lemondjon akarata bármi áron történő érvényesítéséről. Ha a felsőház a jogállamiság védelmében bármire nemet merészel mondani, akkor megnézheti magát: „A kormánypárt nagyszabású közjogi reformokon töri a fejét. Különösen a felsőházzal szemben vannak súlyos kifogásai. Keserű szájízzel gondolnak vissza azokra a kemény szavakra, melyekkel a felsőház nem egyszer megbélyegezte szervezkedésük módszereit. A felsőházat tehát sürgősen úgy kell megreformálni, hogy vegye el tőle a kormány azt a keveset is, amivel e pillanatban még rendelkezik: a szabad vélemény, a független kritika jogát. Szerintük ez a kritizáló és okvetetlenkedő testület egyáltalában nem kívánatos. De ha már nem lehet végképp betapasztani a száját, ami természetesen a legpraktikusabb eljárás volna, legalább reformálják bénává és tehetetlenné, hogy ne üthesse bele mindenbe az orrát és ne állhasson elő kifogásaival.”
