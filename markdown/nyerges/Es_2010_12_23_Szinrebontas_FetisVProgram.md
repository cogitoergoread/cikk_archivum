---
authors: 
- Nyerges András
categories: 
- ÉS
title: "Nyerges András:Színrebontás-mini - Fétis vagy program"
date: "2010-12-23"
---
> Nyerges András: Színrebontás-mini - Fétis vagy program - ÉS LIV. évfolyam 51-52. szám; 2010-12-23

Gyakran magam is megdöbbenek, hogy régi lapokban tallózva mi kerül elém. Némelyik lelet már-már misztifikációnak tűnik, s bár a lap fejlécén ott a megjelenés (ezúttal majd hetven évvel ezelőtti) dátuma, alig hiszek a szememnek; ezt nem tegnap írták? Aztán persze rá kell jönnöm, hogy nincs ebben semmi természetfölötti: a politika szereplőiből az azonos helyzetek reflexszerűen váltanak ki azonos habitusról árulkodó reakciókat.

 Hubay Kálmán, a Nyilaskeresztes Párt helyettes vezetője például így minősítette a pártja szélsőséges mivoltát illető támadásokat a Matolcsy Mátyás-szerkesztette *Magyarság Útja* nevű hetilap 1941. január 3-i számában: „Ellenfeleink nem mutatkoznak túlságosan ötletesnek. Jöttek az alkotmányellenességgel. A mát nézték és nem a holnapot. A liberális alkotmányban fétist láttak és nem gondolták meg, hogy eljön az idő, amikor az aktív miniszterelnök is az alkotmányreform szükségességéről beszél. Csodálatos: ma már senki sem emlegeti a mi alkotmányellenességünket, mert félő, hogy az emberek elkezdenek gondolkozni, és érthetetlennek fogják találni, hogy miért bűn az a nyilasoknál, ami a többségi pártban kormányzati programmá vált?”
