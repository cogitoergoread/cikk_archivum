---
authors: 
- Koltai Tamás
categories: 
- ÉS
title: "Koltai Tamás:Hátország színház"
date: "2011-11-25"
---
> Koltai Tamás: Hátország színház - ÉS LV. évfolyam 47; 2011-11-25

Annak, hogy Dörnert és Csurkát kinevezhették az Új Színház élére, két előfeltétele volt. Az egyik, hogy Magyarországon a politika olyan, amilyen. A másik, hogy a színház is olyan, amilyen. A kettő összefügg. A kultúra a valóságos életfolyamatok tükre, a művészetek közül pedig közvetlen nyilvánosságánál fogva a színház a legérzékenyebb visszajelzés: élő, egyenes közvetítés a társadalom aktuális állapotáról. A színház nem tud hazudni. A leghazugabb színház is társadalmi szükségletet elégít ki, különben nem lenne nézője. A kérdés csak az, mennyire áll érdekében a politikának, hogy a színházat a hazugság szolgálatába állítsa, illetve a színháznak, hogy a politikát kiszolgálja.

Az Új Színház-botrány kapcsán a politika szerepét többé-kevésbé részletesen taglalta a sajtó és a színházi szakma, legföljebb addig az evidenciáig nem jutottak el, hogy Csurkáék kinevezése nem anomália, hanem a szélsőjobb egy évtizede gerjesztett eszkalációjának első manifeszt kulturális győzelme. (Meddő vita, hogy tudott-e róla a miniszterelnök. Az előadó-művészeti törvény teljhatalmat biztosít a központi akaratnak.) Ez az első igazi területfoglalás. A totális okkupációt - ha folytatódik a társulati kisbirtokok megmentésének hiú reményében fogant, történelmi vaksággal párosult lapítás - a következő választások után fogjuk megtapasztalni, amikor a Fidesz-Jobbik-koalícióban az utóbbi kapja a kulturális tárcát. Ezt megelőzendő nem elég a színházi szakmának észbe kapnia. Az országnak kellene. Nem elsősorban a színház elcsurkásodása miatt.

Ennek az írásnak nem a politika a tárgya, hanem a színház. Azt a kérdést teszi föl, milyen az a kulturális-szakmai közeg, amelyben egy Dörner-Csurka-Pozsgai-féle korszerűtlen, retrográd színházi eszme úgy hatol át, mint kés a vajban. Ha úgy tetszik: milyen a Hátország Színház hátországa.

Egy felmérésből, amelyben a politika által befolyásolt színházvezetői kinevezésekre vonatkozó kérdéseket tettünk fel posztkommunista országokban élő színházi szakembereknek - az anyag megjelenik majd a Színházban -, kiderül, hogy a legtöbb helyen a politikusok maximum a barátaikat nyomják be az igazgatói székbe, bizottsági (helyi) szinten, azaz a kinevezéseknek, ha függenek is a politikai erőviszonyoktól, nincs ideológiai tartalmuk. Mivel a nagypolitikában máshol nem létezik akkora szakadék a pártok között, mint nálunk, kultúrharc sincs, így nemhogy szélsőséges politikai nézetek szószólói nem kerülhetnek pozícióba, maga a politikai nézet, bármilyen lett légyen, sem válhat mérvadóvá. Ettől még ott sincs színházi Kánaán. Oroszországban például azért nem szól bele a kinevezésekbe a politika, mert a reprezentatív orosz színház színtiszta üzlet, semmi köze a társadalmi valósághoz. Az általunk megkérdezett lengyel kritikus a művészileg elismerten úttörő łódźi Teatr Nowy példáját hozza fel, amelynek tragédiája tíz éve tart. 2002-ben a konzervatív ízlésű városvezető a társulat élére egy színházi sikerekkel büszkélkedő, konzervatív filmrendezőt nevezett ki. Az egész lengyel művésztársadalom tiltakozott, a vezető színészek elszerződtek, a közönség egy része nem járt az előadásokra, de a kinevezést nem vonták vissza, sőt az igazgató megfutamodása után további két alkalommal hasonlóan konzervatív személyeket ültettek a helyére, a maradék társulat idős színészei közül. Kivéve egyszer, amikor egy évre (!) kineveztek egy tehetséges fiatal rendezőt, akit viszont ellehetetlenítettek a társulat említett, időközben jogilag is kodifikált szindikátusba tömörült öregei. Tavaly végre egy helyi költő-rendező került a társulat élére, aki egészen ifjú rendezőkkel próbálkozik - mindenki más még mindig elkerüli a Nowyt a színház rossz híre miatt -, de őt is gúzsba köti az avítt „szindikátus”.

Látjuk a lengyel példát, amiben nem játszik szerepet ideológia, pártpolitika - az adott időszakban buktak meg a szocialisták, majd a Kaczyński ikrek is, jött el Donald Tusk, de ezek a változások nem érintették a Nowy Teatrt -, kizárólag a konzervatív ízlés színházpusztító bebetonozása tett tönkre - minden tiltakozás ellenére - egy társulatot. Ez nem az Új Színház esete. És nem is Szolnok meg Eger esete, mert az utóbbiaknál a politikai voluntarizmus működött, Łódźban „csak” az avítt színházeszmény, amely, eltekintve attól, hogy nem azonosítható a hazai „remény színháza” nívójával, ott országos bojkottot váltott ki.

A mi problémánk, hogy az Európában példátlan retrográd szellemiség - előretekintés helyett avítt múltnosztalgia, társadalmi mobilitás helyett elavult struktúrák lefagyasztása, jövőcentrikus világkép helyett az 1944 előtti arculatok visszaállítására tett kísérlet - találkozik a közszínház (public theatre) évtizedekkel ezelőtt meghaladott felfogásával. Az, hogy játsszunk magyar darabokat, nem színházi program. Minden színház játszik magyar darabokat. Bármit játszik, az csak az ipari kultúra része mindaddig, amíg szövegismertetés marad, nem a kortárs színház nyelvén szólal meg, és nem fedez föl aktuális tartalmakat. Játszhat az Új Színház „hagyományos” Németh Lászlót, attól unalmában menekülni fog a néző akkor is, ha a jobb oldalán dobog hevesen a szíve. Nem fogja kibírni, már pár évtizede se bírta ki, abba is hagyták a kísérletezést. Egyetlen izgalmas Németh László-produkció született, a Győzelem, Latinovits rendezte Veszprémben, tiszteletlen, szabálytalan, nagyszerű munka volt 1972-ben. Megírtam a Népszabadságban. Illés Endre - Aczél György meghosszabbított polgári balkeze - letorkollt ugyanott, anélkül, hogy látta volna az előadást. Válaszolni a cikkre persze nem engedtek. A politika pápái akkor sem tudták, ma sem tudják, hogy különbség van a bigott és a termékeny klasszicitás között. Ha Némethet kiforgatják az avítt irodalmiasságból, ahogy Millerrel vagy Williamsszel teszik világszerte (újabban itthon is), az már nem dúlt keblű tradíció, hanem élő színház. De ahhoz fölfedezés kell. Fantázia. Mai mondanivaló. Vizuális eszközrendszer. Nem, hogy ülünk egy szobában, oszt’ beszélgetünk Németh Lászlóul.

Az ipari színházkultúra mint szabadidőprogram a szórakoztatás része. Az operettszínház is az, a musicalszínház is az, a Németh László-szobadialóg is az. A Csárdáskirálynő és a Galilei egyaránt holt anyag, ha a közhelytartalom és a közhelyforma rutinjába merevedik. Ki ezen szórakozik, ki azon, az utóbbin kevesebben. Mindegyikre szükség van, még valamennyi közpénzt is lehet áldozni rájuk, ha nagyon muszáj, de egyik sem közszínház. Viszont bármelyikből lehet közszínház, ha a közösség életszférájával érintkezik, ha a közönséget kibillenti egyensúlyából, és elülteti benne a létkérdésekkel való szembenézés igényét. A közszínházat nem a darabválasztás különbözteti meg a kereskedelmi színháztól, hanem az, hogy nem pirulákban adja be a léhaságot vagy a morált - mindegy, hogy melyiket -, hanem olyan elbizonytalanító érzelmi-gondolati élményben részesíti a nézőt, amelybe belesodródva neki személyesen kell választania a felkínált életstratégiák között.

A közszínház kategóriájában számon tartott magyar színházak tetemes hányada államilag (túl)dotált kereskedelmi színház. Ha jobban tetszik: a kulturális színházipar része. Nincs ezzel semmi baj, van köztük jó és rossz, éppúgy, ahogy a közszínházak között is. A mesterségét tudó színháziparos megbecsült szakember, szükség van rá, nem lehet mindenki járatlan tartományokat ostromló, a közhelyen, a rutinon és a megélhetésen túllépő író, színész vagy rendező. A kockáztatás a minimum, anélkül senki sem művész. Sértettnek sem illik lennie, ha úgy érzi, hogy a „művészkörök” nem fogadták be, miközben folyton kompromisszumokat kötött a sikeresség oltárán. Pozsgai Zsolt iparszerűen űzi az írói és rendezői mesterséget. Évtizedekkel ezelőtt elhozta hozzám első darabjának kéziratát, izgalmas, kockázatos, több mint tehetséges munka volt. Azóta az egyik legtöbbet játszott drámaíró lett, de egyik darabja sem közelíti meg első kockázatvállalását és tehetségét. Darabgyártóként az elitbe akart kerülni, és megsértődött, amikor felszínes sikereivel ez nem valósult meg. Emlékszem, egyszer nem válogattuk be a kortárs drámafesztivál programjába, mire egy darabjának előadásán dacosan kiírta a táblára a Vigadóban, hogy „Kortárs Drámafesztivál”. Tavaly júniusban odajött hozzám egy általa adaptált regény előadásának szünetében, és felháborodva közölte, hogy egy mondat sem maradt a szövegéből, a rendező átírta. A darab tényleg rossz volt. Csakhogy ez így nem megy. Ha valakinek a munkáját összebarmolják, akkor vissza kell vonnia, és le kell vetetnie a nevét a színlapról. Viszont ebben az esetben nem vehetné fel a tantiemet, és kockáztatná a következő megbízatást. El kell dönteni, mi fontosabb, az önérzet vagy a honorárium. Egyfelől a Katonába vágyakozni - ha ott nem kell a darabja, illene nyíltan megindokolni az elutasítást, elkerülendő az esztétikán kívüli feltételezéseket -, másfelől a Dörner-Csurka-páros ásatag amatörizmusát reprezentálni (az ideológiáról most nem beszélek) nem a szektorsemlegesség jele, hanem a színházi iparosság védjegye. A vízvezeték-szerelő sem nézi, milyen lakás az, ahol elromlott a csap, vagy kik laknak benne, elvégzi a munkát, ha megfizetik.

Az ipari-kereskedelmi színház és a közszínház megkülönböztetésének hiánya - az esztétikai szférában, a finanszírozásban és a működésben - hamis értékrendeket hozott létre, amiért a színházi szakma és a fenntartó viseli a közös felelősséget. Illetve nem viseli, ez a baj. Teória is született arról, maguknak tekintélyt parancsoló színházi életművészek fogalmazták meg, hogy értékhierarchia felállítására senki sem illetékes. Noha az áttekintés-elemzés-értékelés feladatát mindenhol elméleti-gyakorlati szakemberek, színházi kritikusok látják el, nálunk példátlan a kritikusellenesség, ami a kritikát társadalmi méretekben kiküszöbölni kívánó hatalmi voluntarizmus és önkény egyenes következménye. Szimptomatikus, hogy jelenleg a színházi élet teljes spektrumában - nem csak a színházvezetői pályázatokat elbíráló szakmai bizottságokban - azok hozzák a döntéseket, akik a legkevesebb előadást látják. Megzavarná a politikai voluntarizmust, ha olyanok is befolyásolnák a koncepcionált értékítéleteket, akik nemcsak ismerik a színházi teljesítményeket - és nem a pályázatból, mert az a produkciók ismerete nélkül fityfenét sem ér, bármilyen mutatós is -, hanem ismereteiket képesek szakvéleménnyé is formálni. Ez megengedhetetlen. Nemrég egy budapesti színház maga közölte, hogy az előadó-művészeti törvény értelmében jövőre nem áll módjában tiszteletjegyet adni a kritikusoknak. A színházi szakma gondoskodott a kritika kiiktatásáról. A tízéves Maladype Színház kiszórta ünnepi kiadványából azokat a tanulmányokat, amelyek nem dicshimnuszát zengték. Nyilván színházi lapokra sincs szükség - az elbulvárosodott Vígszínház annyira retteg a szakmaiságtól, hogy megtagadja a Színház folyóirat árusítását -, kivéve azokra, amelyek megíratják a remény színházának megfelelő kritikát. Maga a remény színháza finanszírozza majd saját orgánumában a remény kritikusait.

Schilling Árpádnak igaza van abban, hogy a rendszerváltáskor elmaradt a színházi intézményrendszer revideálása, a színházműködtetés hatékonyabbá tétele, a színház szerepének újragondolása és ezáltal a demokratikus átalakulásban vállalt szerepének kiterjesztésére tett kísérlet. A meglevő konstrukciót védtük foggal-körömmel, attól félve, hogy ha az állam leveszi a kezét a színházról, az kikerül a piacra, és megszűnik értékközvetítő művészet lenni. Ez a félelem magyar viszonyok között nem volt alaptalan. Egy széles körű szakmai felhatalmazás jóvoltából - Székely Gábor és Babarczy László után a harmadik legtöbb szavazatot kaptam száznegyvenhat szavazótól a szövetségi közgyűlésen, így bekerültem a vezetőségbe - akkoriban közelről láttam a dolgokat, így azt is, milyen veszélyek fenyegetnek, a színházbezárásokat is beleértve. A nagyobb katasztrófákat sikerült elkerülni, de ma már az is világos, hogy a túlzott defenzíva megmerevítette az álláspontokat, a struktúra bebetonozódott, az innováció elé falak emelkedtek, alapvetően szükséges változtatásokat nem sikerült elérni - nem nevetséges, hogy húsz éve képtelenség elintézni a legpitiánerebb dolgot, egységes gazdasági-művészeti besorolás alá vonni a fővárosi önkormányzati és minisztériumi színházakat? -, és a mozdíthatatlanság, a partikuláris érdekek közérdek elé helyezése azóta is fokozatosan erodálja a színházat. Az elkerülhetetlen piacosodás negatív következményeit sem tudtuk kivédeni, mivel a színház funkciójának újragondolása, a közszínház és a kereskedelmi színház szétválasztása, működtetésük racionalizálása éppúgy elmaradt, mint a mindezt előkészíteni hivatott társadalmi egyeztetés. Ezáltal a színházi közgondolkodás is megcsökött, túl nagy arányban tolódott el a szórakoztatás irányába. Az egyetlen pozitívum a független színházi szféra megerősödése, amely viszont nem integrálódott szervesen a színházi intézményrendszerbe, és súlyához képest immár az előadó-művészeti törvénnyel is szentesített, méltatlan hátrányt szenved el. Az intézményes színház eközben nehezen alkalmazkodik az új közönségkapcsolati, nevelési, menedzselési igényekhez, mereven ragaszkodik a régi struktúrákhoz és működési formákhoz. Kölcsönösen elfogadott fenntartói és finanszírozási elvek és gyakorlat híján a színházak anyagi bizonytalanságban evickélnek, az új menedzsmentek egy része hozzáértés nélkül a csőd szélén táncol, hiányoznak a képzett színházvezetők, ahogy Schilling mondja, „ma negyven év alatt, színházrendezői végzettséggel az ember csak független színházat vezethet”. Kevés kivételtől eltekintve rendezni is csak ott rendezhet.

Abban is igaza van Schillingnek, hogy a döntésekből hiányzik a szakmaiság és a törvényesség, de abban már nincs, hogy ezzel szembeállítja a „Magyarországon minden személyre szabott” gyakorlatát. A művészet maga a személyesség, abban mindennek személyre szabottnak kell lennie, csakhogy nagy különbség van aközött, hogy a megfelelő személy választódik-e ki a szakmaiság és a törvényesség alapján, vagy az alkalmatlan személy bármilyen önkény útján. Nálunk rendszeresen az utóbbi történik. A színházi szakma közömbösségével kísért politikai akarnokság nem új keletű. Ascher Tamás azt mondja az Új Színház igazgatói pályázatát elbíráló szakmai zsűri javaslatának negligálása kapcsán, hogy aki kényes a nevére, nem ül többet ilyen bizottságba. De hasonló esetek évek óta megesnek, és senki sem volt kényes a nevére. Ascher az első, aki megszegi a bornírt „titoktartási fogadalmat”, amelynek az elfogadása elleplezte a szolidaritás hiányát. A szakma nem tudott, nem mert egységesen és a végsőkig tiltakozni soha semmilyen ügyben, simán beletörődött a Soroksári úti szörnypalota felépítésébe és a szemérmetlen pályáztatási színjátékokba. Jellemzően mindenki elfogadja az abszurd politikai kinevezősdit, ellenkező esetben nem könyvelték volna el Márta Istvánt biztos befutónak az Új Színházba, hanem többen is pályáztak volna az igazgatói posztra. Dörner jobbról előzte Mártát, egy szélsőséges pártcsoport előretolt ékeként. Azt is mondhatnám, megérdemeltük. Mindenesetre nem vagyunk ártatlanok abban, hogy hagytuk idáig fajulni a dolgokat. Talán ez a szakmai szégyen kellett, hogy tisztán lássunk végre. Most sem elég tiltakozni és a kinevezés visszavonását követelni. A Paulay Ede utcában csak úgy lehetne helyreállítani a színházművészet becsületét, ha új pályázatot írnának ki, garantálnák a pályázat nyilvánosságát, tisztaságát, és a jelentkezők közül „személyre szabottan” a szakmailag legalkalmasabb pályázó nyerné el a posztot. Magyarország mai politikai voluntaristái számára ez az, ami teljesen abszurd. Az Új Színházban és mindenütt máshol.

Tarlós István így nyilatkozik: „Én adtam a kinevezést, én vonhatom vissza. (...) Akartam egy olyan színházat, ahol klasszikus magyar darabokat klasszikus rendezésben játszanak.” Ugyanabban a Ionesco-bohózatban járunk, amelyben Orbán Viktor is, amikor személyesen gondoskodik a Magyar Állami Operaház fokozatos amortizálásáról, megterhelve az Erkel Színház megnyitásának illúziójával, hogy politikai ciklusának végére egyszerre két épületben manifesztálja a magyar operakultúra végfelszámolását.

Ilyesmi csak habókos banánköztársaságokban és féldiktatúrákban fordul elő, ahol a szakmai hátország szőlősgazdája odaáll a durungjával az istenverése mellé: lássuk uramisten, mire megyünk ketten.
