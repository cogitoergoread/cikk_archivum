---
authors: 
- Surányi György
categories: 
- Népszabadság
title: "Surányi György:A magyar 'csoda'"
date: "2007-01-21"
---
> Surányi György: A magyar 'csoda' - Népszabadság ; 2007-01-21

Egyetlen “botlástól” eltekintve (Népszabadság, 2002. december), az elmúlt években elkerültem, hogy a szűk nyilvánosságon kívül fejtsem ki álláspontomat a gazdaságpolitikáról, illetve a monetáris politikáról. Megszólalásomnak most alapvetően két oka van.

Egyrészt a folyamatok kiegyensúlyozott értékeléséhez mára kellő távolságba kerültem a jegybanktól. Ugyanakkor ennek az időszaknak a tanulságai hasznos útravalóul szolgálhatnak a következő évekre nézve. Másrészt, az utóbbi időben számos olyan elemzés jelent meg a sajtóban, amely általam nem képviselt nézeteket tulajdonított nekem. S e megnyilvánulásokra válaszolnom kell.

Ez az írás alapvetően az elmúlt pár év inflációs folyamataival foglalkozik, és érinti a monetáris politika néhány fontos elemét. Nem célja a gazdaságpolitika egészének részletes áttekintése. De a félreértések elkerülése végett le kell szögezni: változó intenzitással, de a 2001 eleje és 2006 közepe között megvalósult - egyébként nem teljesen homogén - gazdaságpolitika lényegében minden fontos elemét, a mögötte meghúzódó elveket, feltevéseket, a megvalósítás kivitelezését minőségi és mennyiségi értelemben egyaránt súlyosan hibásnak, felelőtlennek, az ország érdekeivel rövid, közép- és hosszú távon mélységesen ellentétesnek tartom. Ez a megállapítás kitüntetetten igaz a megvalósult államháztartási/költségvetési politikára. Azt is fontos kiemelni, hogy a 2006 elejére-közepére kialakult, előbb-utóbb (kiigazítás nélkül) nyílt válsággá érő makroökonómiai egyensúlyhiány “motorja” az elmúlt hat év következetes, de súlyosan hibás államháztartási és jövedelempolitikája.

A gazdaságpolitika kedvezőtlen fordulata 2000 végén következett be. A beruházások és az export gyors bővülésén alapuló fenntartható és dinamikus (évi öt százalék feletti) növekedési pályát felváltotta a költségvetési költekezésen és a gazdaság teljesítményével összhangban nem álló belföldi fogyasztás ösztönzésén alapuló gazdaságpolitika. Egy nyitott kis gazdaságban azonban ez a politika előbb vagy utóbb, de biztosan és törvényszerűen lassuló vagy a környezethez képest (tehát relatív) lassuló gazdasági növekedéshez vezet. A magyar gazdaság stabil helyzetből indulva öt évig bírta, és harcolt önmaga érdekei és a józan ész ellen.

Különleges recept
=================

Mégis, mintha lett volna egy, csakis egy terület, amely üde kivételként, dacolva a kedvezőtlen gazdasági környezettel, meglepően szépen teljesített. Ez pedig nem más, mint éppen a monetáris politika, illetve tevékenysége eredményeként az infláció alakulása. Először 2001 közepe és 2003 közepe, majd 2004 közepe és 2006 eleje között az infláció valóban régen nem látott alacsony szintre süllyedt. Különösen imponáló volt a 2006 elején mért 2,2 százalékos éves fogyasztói árindex. Ez az eredmény már-már az árstabilitás mindenki által hőn áhított Kánaánjának beköszöntét jelezte.

Miközben a gazdaság minden fontos mutatója az egyensúlytól való erőteljes eltávolodást jelezte, egy kitüntetett területen mintha minden sikerült volna. Valóban lehetséges ez? Az IMF, az OECD, az EU, a jegybank, a kormány és a politikusok elemzéseit olvasva a válasz határozott igen. Ebben az egyhangú és egyoldalú kórusban “disszonáns” hangon nem könnyű megszólalni.

Joggal kérdezhetik: vajon miért ne örülhetnénk végre önfeledten annak, amit vagy harminc éve nem tapasztaltunk? A magyar gazdaság az árstabilitás közelébe ért, örüljünk hát együtt a jegybank és az ország sikerének! Hiszen az árstabilitás alapvetően fontos eleme a közjónak, az alacsony infláció vitathatatlanul a legjobban szolgálja a hosszú távú növekedést. A jegybank mindenhol a világon kétséget kizáróan az árstabilitás elősegítésével teheti a legtöbbet az emberek, a családok jobb életéért.

Akkor mégis, hol itt a hiba? Minimum három alapvető ponton. Egyrészt, a közép- és hosszabb távon is fenntartható, tehát nemcsak múló emlékként feltűnő alacsony inflációt a jegybank sehol a világon nem képes egyedül előállítani Ez még akkor is így van, ha különböző - kivételesen politikai - megfontolásból hajlandó az árstabilitás vélt/valós érdekében jelentős, rövid távú, növekedési és foglalkoztatási áldozatot előidézni, ill. kikényszeríteni. Másrészt, ha az infláció elmúlt években tapasztalt csökkenése főként a Magyar Nemzeti Bank (MNB) monetáris politikáját dicsérné, akkor az infláció napjainkban tapasztalt felpörgése is alapvetően a jegybank tevékenységének kudarca volna. De egyik állítás sem helytálló. Sokkal inkább arról lehet szó, hogy az infláció elfojtása 2006 elejére, majd visszapattanása a magas egy számjegyű szférába ugyanannak a hibás költségvetési, jövedelmi és monetáris politikai keveréknek a következménye. Harmadrészt, a 2006 elejére elért, önmagában akár imponálóan alacsony infláció (csakúgy, mint 2003 elején) sajnos, nyilvánvalóan nem volt fenntartható. Az ideiglenesen elért árstabilitás közeli érték egy súlyosan hibás, voluntarista államháztartási politika, és sajnos egy ugyancsak téves, illúziókon alapuló monetáris politika eredője.

Mi lehet a magyarázata és az előfeltétele a 2006 elejéig látszólag eredményes antiinflációs politikának? Az antiinfláció hazai receptje meglehetősen egyszerű, de azért nem kell feltétlenül szabadalmaztatni. 2000 vége és 2005 között előbb kb. 4 százalékról nagyjából évente a GDP 8 százalékára, majd 2006 elejére 11-12 százalékára nőtt az államháztartás hiánya. Az állami kiadások aránya is megugrott; a GDP 43 százalékáról 52 százalékára, csakúgy, mint az államadósság GDP-hez mért aránya: 52 százalékról kb. 62 százalékra. Ezzel párhuzamosan, de eme költségvetési folyamatoktól nem függetlenül, 2001 és 2006 között a reálkeresetek nagyjából kétszer gyorsabban emelkedtek, mint a termelékenység növekedése. Az államháztartás szinte megállíthatatlanul növekvő finanszírozási igénye mellett (nem utolsósorban a lakástámogatási rendszer abszurditásai miatt) előbb drasztikusan nullára csökkent a lakosság nettó pénzügyi megtakarítása, majd egy kicsit magasabb, de még mindig szerény szinten stabilizálódott. Így a belföldi eredetű finanszírozási források akkor apadtak jelentősen, amikor az államháztartás finanszírozási igénye éppen az egekig szökött. Az állam (persze ez is mi vagyunk) és a lakosság (lehetőségeit jóval meghaladó) szimultán bekövetkező túlköltése (túlkereslet) szükségszerűen ásta alá az ország külső pénzügyi egyensúlyi helyzetét. A magas szinten stabilizálódó és nem beruházás (különösen nem magánberuházás) által serkentett és az időszak egészében nem jelentéktelen mértékben ismét külső eladósodásból finanszírozott folyó fizetési mérleghiány egyértelműen az állandósult belföldi túlkereslet kifejeződése. Nos, nagyjából ilyen makroökonómiai feltételek mellett mérséklődött az elmúlt év tavaszára az infláció szintje az árstabilitás közelébe.

Az antiinfláció magyar receptje tehát a következő: emeld meg az államháztartás hiányát, növeld az állami kiadások, valamint az államadósság arányát a GDP-hez képest, növeld a reálbéreket legalább kétszer gyorsabban a termelékenység bővülésénél, ürítsd le a háztartások/lakosság nettó pénzügyi megtakarítását, a külső pénzügyi egyensúly gyengítésével emeld meg az ország devizában denominált külföldi eladósodását, vagyis teremtsd meg a belföldi túlkeresletet, és következetesen tartsd fenn ezt az állapotot. Ha ezeket a folyamatokat együtt, egyszerre, összehangoltan sikerül előállítani, akkor majdnem ideális feltételek jönnek létre a sikeres-eredményes dezinflációhoz. Ez itt nem egy karikatúra, hanem a magyar gazdaság és pénztörténet 2001-2006 közötti valósága.

Az előbbiekben vázolt környezetben hajtotta végre a jegybank és - tévedés ne essék - a kormány az infláció átmeneti csökkentését. A szóban forgó makrováltozók rendkívül kedvezőtlen alakulása az időszak egészében nem a pénzügyi stabilitást, ellenkezőleg: a közép- és hosszú távú instabilitást, növekedéslassulást, inflációgyorsulást vetítették előre. Az államháztartás hiányának változása, szinte folyamatos növekedése, a költségvetési kiadások GDP-hez viszonyított arányának megszakítás nélküli emelkedése, az adósság/GDP ráta növekedése, a reálbérek-reálkeresetek lehetőségeket meghaladó növekedése, a belföldi pénzügyi megtakarítások arányának zsugorodása, a külső egyensúlyhiány növekedése, a belföldi túlkereslet állandósulása külön-külön is, de együttesen még inkább a stabilitás aláásásával jár, és az infláció felgyorsulásának veszélyével fenyeget. Ez a veszély azonban az egyensúly helyreállításának periódusában, tehát csak jóval később válik valósággá. Tehát nem azonnal és nem feltétlenül rövid távon, és nem feltétlenül ugyanazok fizetik az árát, akik az egyensúlyhiány felhalmozódásának idején annak kedvezményezettjei voltak.

Látszat és valóság
==================

Itt érdemes egy pillanatra megállni, és nagyító alá vonni a gazdaságpolitika két alrendszerének szerepét, felelősségét a folyamatban. Az infláció csökkenése, az árstabilitás numerikus szintjének pillanatokig tartó megközelítése ugyanis rövid távon éppúgy tükrözi a költségvetés helyzetének orbitális romlását, mint az MNB antiinflációs erőfeszítését. Az infláció mérséklődése ugyanis jelentős mértékben a gazdaság egyéb területein felhalmozódó feszültségek árán, és nem természetes, organikusan javuló egyensúlyi viszonyok közepette állt elő. A jegybank, feladatát komolyan véve, de megfeledkezve arról, hogy középtávra kell összpontosítania, a fundamentális folyamatoktól jórészt függetlenül, az árstabilitás elérésére törekedett az időszak egészében. (A monetáris politika keretét adó inflációs célkitűzés rendszerének elemzése végképp meghaladja e cikk lehetőségeit. Az MNB munkatársai tollából ugyanakkor kiemelkedően magas színvonalú, persze nem vitathatatlan elemzések olvashatók e keretről a Közgazdasági Szemle 2006. decemberi számában.)

Az MNB egészen 2006 elejéig a monetáris transzmisszió messze leghatékonyabb elemén, az árfolyamcsatornán keresztül törekedett az infláció letörésére, az árstabilitás elérésére. (Nem lenne meglepő, ha egy körültekintő elemzés arra a következtetésre jutna, hogy de facto az MNB inkább árfolyam-, mint inflációs célt követett 2005 végéig.) Ehhez az időszak nagy részében olyan kamatpolitika kellett, amely képes volt a megborult külső egyensúly és ennek nyomán a hullámzó mértékű, de trendjében a piaci bizalom folyamatos csökkenését tükröző kockázatok kompenzálására. Olyan kamatpolitikát alkalmazott a jegybank az inflációs célok és saját rövid távú hitelességének erősítése érdekében, amely a bel- és külföldi kamatok különbségére építve biztosította a forint árfolyamának jelentős, a gazdaság fundamentumaitól elszakadó felértékelődését. A forint így bekövetkező reál és nominál felértékelődése nyilván jelentősen hozzájárult az infláció mérséklődéséhez, de ez erőltetett, távolról sem egyensúlyi vagy/és fenntartható, a gazdaság nemzetközi versenyképességének javulását tükröző folyamatok eredőjeként alakult ki. Az árszínvonal növekedési ütemének (túl)erőltetett csökkentése, az egyébként is fennálló feszültségeket növelve, további torzulásokat okozott a gazdaság egyéb szegmenseiben. Ilyen volt például a költségvetés kamatkiadásainak, így deficitjének felesleges további növekedése, a reálbérek és reálkeresetek még irreálisabb, versenyképességet is korlátozó emelkedése, a nemzetközi áru- és szolgáltatási mérleg romlása. A monetáris politika tehát önmaga is hozzájárult a makrogazdasági egyensúlytalanság növekedéséhez, miközben egy területen látszólag és rövid távon eredményes volt.

Az árfolyam euróhoz viszonyított erőltetett felértékelődése, tartósan 250 forint alatt tartása más megközelítésben is számos kérdést vet fel a monetáris politika hatékonyságát, közép- és hosszú távú inflációt mérséklő hatását illetően. Az természetesen nem kétséges, hogy 2001-től a költségvetési és a jövedelempolitika szinte korlátlan lazítása mellett elkerülhetetlen volt a monetáris szigorítás. Amivel vitám van, az nem a szigorítás szükségessége, hanem a mértéke. Az irreálisan szigorú monetáris kondíciók - mind kamat-, mind árfolyamoldalon - a monetáris hatóság szándékaival részben ellenkező hatást váltottak ki. A hatalmas kamatkülönbözet, ami kialakult a belföldi és külföldi piacok között, a forintárfolyam aránytalan felértékelődéséhez vezetett. De a gazdaság teljesítményétől elszakadt “erős” forintnak a fenntartása olyan kockázattal terhelt, ami más oldalról valóban megkövetelte a példátlanul magas kamatprémium fenntartását. A túlzottan magas nominális és reálkamatszint, és az ettől elválaszthatatlan, szinte fenntarthatatlan árfolyam-erősödés tömeges valutahelyettesítést idézett elő. Már régen nemcsak az üzleti szektor, de egyre szélesebb körben a lakosság is a deviza irányába tolta el pénzügyi műveleteit. Közép- és hosszú távon, 5-15 év horizontján olyan előnyt élveznek a devizában eladósodottak, hogy emellett szinte eltörpülni látszik az árfolyamkockázat fenyegető réme. Az infláció leszorításának helytől, feltételek meglététől teljesen független jegybanki és kormányzati vágya a magyar gazdaság egyoldalú euroizálását erősítette. A magas kamatszint csak a forintban denominált hitelkeresletet mérsékelte. Az összes hitelkeresletet (forint + deviza) éppenséggel még tovább növelte. (A lakástámogatási rendszer abszurdja még a forintban megjelenő hitelkeresletet sem mérsékelte a kamatok irracionális támogatási rendszere miatt.) A lakáshitel-felvevők jelentős része egyszerre élvezte az alacsony devizakamat és a változóan, de nem ritkán felértékelődő forintárfolyam előnyét. Ha valami, akkor éppen a jegybank “erős forint” vagy inkább túl erős forint politikája nyomta az egyébként pénzügyi szempontból nem túl tájékozott tömegeket a devizában történő hitelfelvétel irányába. Ezzel a jegybank nemhogy hűtötte, csökkentette volna a belföldi kereslet tömegét, ellenkezőleg: fűtötte azt. Így szándékával ellentétben a túl szigorú monetáris politika még hozzá is járult a belföldi túlkereslet állandósulásához. A belföldi túlkereslet pedig a külső egyensúly romlásán keresztül előbb vagy utóbb az árfolyam leértékelődéséhez, gyengüléséhez, az infláció felgyorsulásához vezet.

A kevésbé, de ésszerűen szigorú monetáris politika tehát nem fűtötte, de hűtötte volna a belföldi keresletet. A lassúbb belföldi keresletemelkedés kisebb egyensúlyhiány (költségvetési, folyó fizetési mérleg) felhalmozódásával járt volna. Ezért a belföldi kereslet növekedési ütemének fékezésével elért inflációmérséklődés is tartósabb, megalapozottabb lehetett volna. Ugyanakkor a kisebb makroökonómiai egyensúlyhiány felhalmozódása miatt az elkerülhetetlen költségvetési kiigazítás is lényegesen kisebb inflációgyorsulással járna. Így a periódus egészében az infláció átlagos szintje minden bizonnyal alacsonyabb szinten alakulna. Az infláció szélsőséges hullámzása (egy éven belül 2-8 százalék között) és az inflációs cél esetleg évekig tartó elérhetetlensége megkérdőjelezi a jegybank inflációellenes politikájának, így az inflációs célkitűzés rendszerének hitelességét is és hatékonyságát is.

Egy jövedelemtulajdonos volt csupán - mert a magánszektor hitelkeresletére és pénzügyi megtakarítására alig hatott a monetáris szigor -, amely elszenvedte - nem a monetáris szigort, hanem - a túlzott, s ezért a keresletszűkítés oldalánál ineffektív szigort, ez pedig a költségvetés. A költségvetés, az állam azonban ismert okok folytán csak nagyon korlátozottan kamatérzékeny. Ezen a téren egy súlyos, nagyon drága és igen megkérdőjelezhető hatékonyságú jövedelemtranszfer ment végbe a magyar állam (azaz a magyar adófizetők) és a nem rezidens (külföldi) pénztulajdonosok között. Megint: a külföldi befektetők hosszú időn át nemcsak a példátlan kamatkülönbözetet fölözték le, de ha a reflexeik jók voltak, óriási összegeket kerestek a forint nominális felértékelődésén is. Cserében - ezt is el kell ismerni - a (túl) erős forint megakadályozta az infláció elszabadulását. Ez mindenképpen hasznos és pozitív eleme volt ennek a politikának. De az aránytalan monetáris szigor, az infláció művi, nem fenntartható, sokszor meglepetés szerű csökkenéséhez is hozzájárult. Ezzel a meglepetésdezinflációval azonban a jegybank az amúgy is fenntarthatatlan reáljövedelem-növekedést még feljebb tornászva, tovább mélyítette a gazdaság egyensúlyhiányát.

Veszélyes illúziók
==================

A szükségesnél és az indokoltnál szigorúbb kamatpolitika tehát a jövedelemtranszferen keresztül (belföld-külföld) a külső egyensúlyt és az államháztartás helyzetét rontotta. Ezzel elérkeztünk a költségvetés dezinflációs szerepének vizsgálatához. A magas, időnként túl magas kamatok, minden egyebet változatlannak tekintve, tovább rontják az adósi helyzetben lévő költségvetés egyenlegét. Vagyis, miközben nő a deficit a növekvő kamatkiadások okán, a magas kamatok erősítik az árfolyamot, s így némi időeltolódással csökken az infláció. De nem ez az egyetlen terület, ahol a költségvetés - egyenlegének romlása révén - segített az infláció fékezésébe. Más területeken ugyancsak a deficitet növelve járult hozzá az állam az infláció rövid távú féken tartásához. Közvetlenül ilyen költségvetési döntés az árak emelkedésének adminisztratív korlátozása. A gáz, a villamos energia, a tömegközlekedés (MÁV, BKV, Volán), a gyógyszerárak stb. támogatása, befagyasztása, évente sok száz milliárd forinttal terhelte az államháztartás egyenlegét. Közvetve az összes olyan állami ingyenes vagy/és részleges térítésű állami szolgáltatás növekedése, amelyek kiadásait az adott időszak adóbevételei vagy a belföldi pénzügyi megtakarítás növekményei nem fedezték, azaz amelyeket deficit terhére fedezetlenül finanszírozott a költségvetés, paradox módon rövid távon az infláció fékezését segíti.

A közvetett és közvetlen költségvetési ártámogatás, hiányteremtés (pl. gázártámogatás) vagy bizonyos költségvetési alrendszerek hiányának fedezése (pl. egészségügy, nyugdíj) rövid távon az árak átmeneti stabilitását hozza. A költségvetés növekvő hiánya, a növekvő túlkereslet, a növekvő túlelosztás mellett stabilizálódó, mérséklődő infláció azonban sajnos fenntarthatatlan. Az infláció csökkenésének ugyanis éppen a növekvő, és nyilvánvalóan teljességgel fenntarthatatlan államháztartási hiány, a növekvő költségvetési kiadások, a határozottan növekvő államadósság/GDP ráta, a romló külső egyensúly az ára. Nyilvánvaló átváltás alakul ki a költségvetés hiánya és az árak növekedési ütemének csökkenése között. Miközben a kormány és ellenzéke, jegybanki és más elemzők dicsérték az infláció megszelídítésében elért eredményeket, megfeledkeztek ennek drámai hátteréről. A rövid távú inflációs sikerek tükörképe ebben a folyamatban ugyanis az államháztartás siralmas helyzete, illetve az egyoldalú, deklarált céljával ellentétben csak a rövid távra koncentráló, és a gazdasági és pénzügyi stabilitást szándékai ellenére tovább romboló monetáris politika. A fiskális politika teljes úttévesztése, felelőtlensége, költekezése közepette, az ország lehetőségeit jelentősen meghaladó aggregált kereslet mellett sajnos nem lehetséges a fenntartható árstabilitás. A monetáris politika csak elég szűk keretek között lehet képes a fiskális és a jövedelempolitika tévelygéseinek korlátozására. Ugyanakkor, még edukációs célokból is hibás azt az illúziót kelteni, hogy szabadon lehet költekezni, fogyasztást növelni, egyensúlyt rombolni, hiszen a monetáris politika jóvoltából jutalmul így is eljutunk az árstabilitás birodalmába.

A jegybank az egyensúlyhiányok felhalmozása mentén tett kísérletet a stabilitás elérésére; sikertelenül. Ha az elmúlt egy évet, és az előttünk álló másfél-két évet elemezzük, ez elég egyértelmű. A választásokat követően a kormány hozzákezdett a gazdasági kiigazítás roppant fájdalmas programjához. Az államháztartás egyensúlyának vagy szerényebben még elfogadható/tűrhető hiányának elérése rendkívüli erőfeszítéseket, sokszor súlyos egyéni, családi áldozatokat igényel. Ennek a folyamatnak egyik keserves kísérője az infláció újbóli felpörgése. Előrejelzések szerint az árszintnövekedés üteme nagyjából arra a szintre ugrik vissza, ahonnan 2001-ben az újabb dezinfláció folyamata elindult. Így a márciusi őrségváltásnál az MNB új vezetése elölről kezdheti a bizalom kiépítését, a valódi árstabilitás feltételeinek megteremtését. Sokáig lehet arról vitatkozni, vajon lehetséges-e olyan kiigazítási programot kialakítani, amely nem vagy a mostanihoz képest kevésbé emeli az inflációt. Személyesen komoly kétségeim vannak e felől, hiszen a korábbi alacsony infláció semmilyen szempontból nem nevezhető kiegyensúlyozott, fenntartható, organikus módon kialakult tartós árstabilitásnak. Nem olyan, amelyet a gazdasági szereplők egyértelmű hosszú távú várakozásai horgonyoztak le az árstabilitásként értelmezhető jegybanki középtávú inflációs cél körül. Az alacsony infláció mögött minden elemében labilis, fenntarthatatlan folyamatok húzódtak meg. Irdatlan költségvetési hiány, fogyasztói túlköltés, nagy külső egyensúlyhiány, túlértékelt (243-245 forintos) árfolyam. Amit láttunk, tapasztaltunk, az nem árstablilitás, hanem durván elfojtott infláció volt.

Mégis, a kiigazítás során minden lehetséges erőfeszítést meg kell tennie a kormánynak, a jegybanknak, az érdekképviseleteknek az infláció növekedésének csillapítására. Ezt követően egy szerves fejlődés eredményeképpen a gazdaság versenyképességét, a növekedés fenntarthatóságát erősítő árstabilitás eléréséért szükséges és érdemes küzdeni. Ebből a szempontból az elmúlt időszak nem igazán megnyugtató. 2006 nagy és kritikus részében a monetáris politika meglehetősen laza volt, illetve rossz ütemben, késlekedve és kevéssé reagált a folyamatokra. A jegybank vezetése természetesen tisztában volt 2005-ben és 2006-ban is az ország makrohelyzetével. Nyilvánvaló kellett legyen, hogy a kiigazítás bekövetkezik: vagy akaratlagosan, a kormány kezdeményezésére, vagy ami sokkal fájdalmasabb a piaci kényszerek hatására. Annak, aki életében látott már a miénkhez hasonló méretű egyensúlyhiányt, egyértelmű, hogy a gazdaságpolitikai fordulat változatlan árszint mellett nem történhet meg. (Kivéve azt a nem nagyon valószerű esetet, amikor a nominális bérek és jövedelmek lefelé is rugalmasak.) A monetáris politikának alapvető feladata az infláció gyorsulásával szembeni preventív fellépés. Ugyanakkor mi történt nálunk? A forint árfolyama a 2006 január eleji 250 forint körüli szintről a második negyedévben nagyjából 265 forint körüli szintre, majd az év közepére átlag 275-285 forintos szintre gyengült. Január és június között a központi bank semmit nem tett, legfeljebb kritizálta a költségvetési politikát. Ezt követően, júniusi ülésén - szerencsétlen piaci kommunikációval összekapcsolva - csupán 0,25 százalékkal emelték a kamatot. A későbbiekben sem kapkodott a Monetáris Tanács (MT), októberig 6-ról 8 százalékig emelte az irányadó kamatot. A jegybank hátradőlve szemlélte a monetáris kondíciós index drámai lazulását, miközben nyilvánvaló volt az infláció 18-24 hónapon belüli erőteljes gyorsulása.

Vajon miért nem szigorított gyorsan, határozottan, a piacokat megnyugtató módon, az inflációs várakozások hűtése érdekében? A közkeletű válasz a jegybank Monetáris Tanácsának megosztottságára, az úgynevezett inflációs héják és galambok számának kiegyensúlyozottságára szokott hivatkozni. Ezúttal, eltekintve ennek a megkülönböztetésnek a mi esetünkben vett bornírtságától, a tények sem igazolják ezt a feltevést. Az MT ugyanis - a publikált jegyzőkönyvek szerint - nagy egyetértésben szavazott a kamatok tartása mellett 2006 júniusáig, de ezt követően sem fedezhető fel drámai, rendszeres és szisztematikus megosztottság. Ezért semmilyen racionális magyarázatot nem találni arra, hogy a monetáris kondíciók ilyen jelentős mértékű lazulására miért nem, miért későn, miért vonakodva reagált a Jegybank. Különösen akkor érthetetlen, ha a szükségesnél alacsonyabb kamatszint mellett figyelembe vesszük a forint árfolyamának nagyon veszélyes gyengülését, illetve ennek az inflációra és az inflációs várakozásokra gyakorolt nyilvánvalóan kedvezőtlen hatását. Ráadásul akkor erősített bele - na, nem nagyon - a szigorításba a jegybank, amikor végre kiderült, hogy a kormány valóban hozzálát az államháztartás konszolidálásához, a gazdaságpolitikai fordulat végrehajtásához.

Az MT jegyzőkönyvei alapján talán egy nem meggyőző magyarázat adódhat azért. Úgy tűnik, mintha az Európai Központi Bankhoz vagy az amerikai jegybankhoz hasonlóan, kamatciklusok, tehát a fokozatos szigorítás és enyhülés szakaszai váltanák egymást nálunk is. Csakhogy meglehetősen nagy félreértésnek tűnik a magyar helyzetben a fejlett, kiegyensúlyozott piacok gyakorlatának másolása. A szigorítás/lazítás kiegyensúlyozott, évekig tartó kamatciklusai az eurózónában vagy éppen az USA-ban hosszú évek óta az organikusan elért árstabilitás megőrzése mellett, a konjunktúra- ciklusokhoz kötődnek. Nálunk aligha igazolható ezeknek a körülményeknek a megléte. Egyrészt sajnos messze vagyunk a gazdaság egészének és alrendszereinek harmóniájára épülő árstabilitástól. Másrészt “kamatciklusaink” nem igazán kapcsolhatók az üzleti ciklusok mozgásához. Az árstabilitást csak ideig-óráig közelítettük meg. Nem a gazdasági folyamatok egészséges működésének eredőjeként jött létre, hanem pont fordítva. A felhalmozott és fenntarthatatlan makroökonómiai, külső és belső feszültségek (költségvetés-ár-árfolyam) egyik mellékterméke az átmenetileg elfojtott infláció. Itt nem azért kell szigorítani, hogy középtávon is fennmaradjon az árstabilitás, vagy éppen lazítani, mert középtávon nem látszik veszélybe kerülni az infláció, és egyébként a konjunktúraciklus állása megengedi egyiket vagy másikat. Az erőltetett, a gazdaságpolitika diszharmóniájára épülő infláció elfojtása szükségszerűen (ár)robbanáshoz vezet. Itt nem hosszú távú, stabil - kiegyensúlyozott gazdasági - folyamatok, alacsony, az árstabilitás szintjéhez horgonyzott piaci várakozások vezérlik az infláció folyamatát. Ezért ebben a közegben egyelőre illúzió azt képzelni, hogy a monetáris politika ugyanolyan kifinomult módon működhet, mint más piacokon.

Szigorítás és lazítás
=====================

A 2006-ig tartó korszak tehát túlzott és néhol káros szigorítását 2006 első felének érthetetlen és szintén káros monetáris lazítása váltotta fel. Az infláció a még gyorsuló és további gyorsulást előrevetítő változása, az átmenetileg kedvezőtlenné váló külső feltételek ellenére sem cselekedett határozottan a jegybank. Utólag akár igazolható is lenne a jegybank politikája. Októbertől váratlanul, vélelmezhetően az MNB számára is, nagyon megerősödött az árfolyam, mérséklődtek a hozamok. A változó piaci hangulat valószínűleg a konvergenciaprogramnak, illetve valószínűsített következetes végrehajtásának szól, miközben újra javult a feltörekvő piacok megítélése is. Ebben a helyzetben az sem kizárt, hogy a forint árfolyama megint elszakad a realitásoktól. Az ellentmondásosan kommunikáló és hezitáló jegybank keze azonban meg van kötve. Az elmúlt évi késői és elégtelen mértékű szigorítás a kiigazítás programjához való minimálisan ambivalens viszonya lehetetlenné teszi hatékony monetáris politika vitelét. A teljes és a maginfláció erőteljes emelkedése közepette 2006 végén, illetve 2007 elején saját logikáján belül akár kamatot is kellene emelnie a jegybanknak. Az árfolyam megerősödése, netán túl erőssé válása azonban elvileg a kamatok csökkenését sem zárhatja ki. Ezt a valóban nehéz döntést alapvetően az határozza meg, hogy az MNB vezetése vajon tényleg bízik-e önmaga hitelességében, ill. saját rendszerének, tudniillik az inflációs célkitűzés rendszerének hatékonyságában. A kívülről látható bizonytalanság ugyanakkor azt sugallja, hogy a jegybank vezetése önbizalmában meginogva, maga is ellentmondásos jeleket ad a piacnak, saját helyzetértékelését, illetve az inflációs várakozásokat illetően. Nem tud, nem mer, nem akar a meginduló makrokiigazításra támaszkodni. Kiderült, amit eddig is tudni lehetett: alacsony infláció, hosszú távú árstabilitás csakis a gazdaságpolitika alrendszereinek koherens együttműködésén, kölcsönös bizalmán, összehangolt cselekedetein nyugodhat.

Tanulságok
==========

Szeretném végezetül aláhúzni az árstabilitás kiemelkedő fontosságát. De az árstabilitás elérése nem lehet öncél. A tartósan fenntartható, valóban alacsony, árstabilitásként értékelhető infláció nem érhető el hatalmas mértékű, a gazdaság összes más területén felhalmozott és nyilvánvalóan fenntarthatatlan gazdasági feszültségek mentén. A fenntartható árstabilitás elérésében persze a hiteles és szigorú monetáris politikának kitüntetett szerepe van. De a monetáris hatóság csak akkor lesz sikeres, csak akkor tudja elérni a célját, ha az infláció elleni küzdelemben együtt vesz rész a kormánnyal, a munkavállalókkal, a munkaadókkal. Csak erős és stabil gazdaságnak lehet ugyanis erős, stabil fizetőeszköze. Ez nem egyszerű elhatározás vagy választás kérdése. A fizetőeszköz reálfelértékelődése csak akkor lehet tartós, ha kedvező egyensúlyi folyamatokat takar, illetve a gazdaság nemzetközi versenyképességének javulását tükrözi. A fenntartható erős árfolyam, akárcsak a fenntartható árstabilitás a kedvező gazdasági-pénzügyi folyamatok következménye. Ezen feltételek hiányában a túl szigorú monetáris politika a rövid távú dezinfláció érdekében tovább fokozza a gazdaság egyensúlyhiányát, a túl laza monetáris politika pedig az elkerülhetetlenül magasabb infláció révén ronthatja az egyensúlyt, a növekedést, illetve a közép- és hosszú távú árstabilitás elérésének lehetőségét. Az igazi kihívás: ésszerűen szigorú monetáris politikával e két véglet között megtalálni a józan középutat.

A szerző egyetemi tanár, az Intesa Sanpaolo Bank közép- és keleti-európai regionális elnöke, a Magyar Nemzeti Bank korábbi elnöke (1990-9191, 1995-2001)
