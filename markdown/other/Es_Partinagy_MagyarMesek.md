---
authors: 
- Parti Nagy Lajos
categories: 
- ÉS
title: "Parti Nagy Lajos:Magyar mesék"
date: "2011-12-22"
---
> Parti Nagy Lajos: Magyar mesék - ÉS LV. évfolyam 50. szám; 2011-12-22

LV. évfolyam 50. szám, 2011. december 22. {#lv.-uxe9vfolyam-50.-szuxe1m-2011.-december-22.}
=========================================

Egyszer volt, hol nem volt, úgy vót, hogy Karácson estéjin, amint az Sz. család letelepedett a magyarok karácsonyfája alá, dagadozni kezdett Csepel fölött a Kaszahugy, akkoracska lött, mint egy levesestál. A vót vasmű fölött átalbucskázott a fokán, s megindútt északnak. Ragyogott, akar a Szentkorona, vonkotta maga után az üstöklő palástját. Evvel izente a csordapásztoroknak, kik a tecsós barmaikot őrözték szerte a mezőn hogy gyertek utánnam, hékák. Azok meg mentek százszám, hogyne mentek vón, ha buli vót, csak jobb télüdőn mentibe dermedezni, mint álltába. Hév nem járt, de nem vót ott messzire semmi, hanem közel, mer közbe csöndes kis forraltborrá változott a Duna, s kotyogott föl-le igény szerént. Így értek a Kihaénnem térre, kipirulva. Megállottak, a kordonokon kiül, az égi fényeség es megállott a fa hegyibe, ki magosabb vót az ország házánál, teliaggatva fényes marmonkannával, pillepalackval. A tövibe mán ott tanakodott Menyhárt, Gáspár, és Boldizsár. Epphogy kiugortak a Parlamentbűl, dzsekijök panyókán, s hajadonfőtt. Boldizsár imigyen szólott: Ha nem életvitelszerűek, máma elég eggy figyelmeztetés. Gáspár reabólintott: Arról, hogy legközelebb ugrik a százötvenezer. Menyhárt meg aszonta: Hejszen mégescsak karácson van, még az ilyeneknek es. Jól mondod, főnök, felelte Boldizsár, hanem otthunszülést a legnagyobb jóakarattal se akarunk látni. Tán hijhatnők a mentőköt, indítványozta Gáspár, s már organizálta es a mobilján. Azok meg jöttek nagy nénóval, penig hihették vón, hogy valaki hülyéskedik a Schmitt Pál nevivel. Menjünk méltóságval, mondotta Orbán Viktor, itt reank nincsen szükség. Békesség a jóakaratú embereknek, áldotta meg a gőzölgő pásztorokat Semjén Zsolt, azzal integetve visszahátráltak az ország házába, bécsukták a nagykaput kulcsra. A mentősök megmonták a köztévének es, a babakocsi marad, de az elkövető bégyöhet, ha ű az apa. Na, akkó vót kis csönd, azután a mentőbül fölharsant eggy erős sírás. A pásztorok szípkották bé a forralt borocska gőzit, nékik csóvállotta a Szentkorona az üstökit, kész halivúd vót, mint az Isten országába. Kis dulakodás ugyan támadott közöttük, hogy mit danoljanak, de azután elfútták mindkettőt, Mennyből az angyal, jókedvvel bőséggel, balsors akit régen tép lejövelt hezzátok, satöbbi. A végin oszlatni se köllött, vízágyúzni se, mentek ki a dermedett mezőkre maguktól, hejszen mind visszaesők vótak az életükvel, amíg meg nem haltak.

LV. évfolyam 50. szám, 2011. december 16. {#lv.-uxe9vfolyam-50.-szuxe1m-2011.-december-16.}
=========================================

Egyszer volt, hol nem volt, avvót, hogy Mária országában nyugott vót az Ádvent, de viharos. Aki nem tutta vóna, mast megtutta, hogy magyar ember, ha ződhajnalba no-t mond, az annyit tesz fölöstökre, hogy nono, s azt jelenti délebédkó, hogy naná, mán ha a parlament es úgy akarja, mer az nem arra szavazkodik ám deróton, amerre a kerál akarja! Vagy a Brüsszel. Ahont ándung sincs a kétharmados magyar jogérzékrül, de legalább megtanulják, hogy a fülkeforradalmárok más anyagbúl vannak gyúrval. De annyiracska, hogy a fejükön es máshogy tapad a haj, maga Selmeczi Gabriella mondotta vót, hogy űk az ország átszervezésire kaptak megbízatást, csipába a részletekkel, arra maj ráérnek később, előbb a bévezetés, azután a tárgyalás. Még egy illen alkalom nem lesz, ki fog hosszan bíbeldőcködni!? Majd ellenzékbe, de ott úgy, hogy kő kövön se. No, vót a feszített tempó, de amitül nem béesött a gépezetbe küshíján egy hiba? De bé. Hezzá olyan példátlan és gamat, hogy a szív megáll a hallatára. Történt, hogy a kerál híresen független tévéjibül önhatalmúlag kiretusálták a Lomnici főbírót. Bément a képbe a Tőkés pispek mögé, ammeg hejába monta, hogy jöjjön nyugottan a kolega, a tévések önhatalmúlag fogták, abba a hejbe úgy kimaszkóták, levegőt nem kapott. Hanem ez egy bujtvány vót, bűnbanda, de vágóstul, szerkesztőstül, reporterestül. Mer egy biztos, űköt ember nem utasétotta félsztül félszig se föntrű, se lentrű, illyen nem es fordúlhatott elő a magyar közszógálatba, hogy odaszólás meg hasonló. Ezek meg méges, nem bírták a Lomnici főbírót, mán nyúltak es a retushó. Vót es jogos főháborodás, de ám a kormány ódalán es, csak úgy szikrázott a jogos indulat, mikó Deutsch Tamás ugróoskolát rajzút krétával a hírügynökség elé a járdára, mer úgy ki vót akadval, hogy bólintsák ki a galádokot az akolból. Mer ez eddigelé nem vót ám szokásba a Kárpátok meg I. Fülkefor alatt! Mer sohse retusállották ám magik alá a magyarok önkéntes magánnyugdíját, miképpen nem retusáltak ki a közmédiábúl nyócszáz embert, nem a jogállambúl a jogot, buktábúl a lekvárt, nem retusáták ki az alkotmánybíróságbú a függetlenséget, a nemzetbű a szegényt, a cigányt, zsidót, liberálist, meleget, nem retusáták ki az ép észt a magáhó való észből, nem, nem sose halunk meg. Előre, tus!

LV. évfolyam 50. szám, 2011. december 9. {#lv.-uxe9vfolyam-50.-szuxe1m-2011.-december-9.}
========================================

Egyszer volt, hol nem volt, avvót, hogy a magyarok istene eccőcsak kapott egy pipec varrógépet, hogy készítsen valami áncúgot az életvitelszerűen, sőt visszaesőként fázó magyarokra odalenn. Nízegette, bürrögtette a kitörő örömiben, de ellálléthatta a küs programozását, mer höccent eggyet a Singer, s onnantó nem varrt mást, csak bocskait. De ám zsinórdíszes gombolóval, kézi paszomántval, s duplakükköst, kettő-, sőt háromkunkorost, ahogy mán Árpád apánk es hordotta vót a gimnázijomban a Kormányzó Őfőméltósága látogatásakor. No, ezt a szabólegénységöt ügön élveszte a magyarok istene, el es kezdte angró készitteni a bocskaikot. Azok meg miháncs kipöndörültek a keze alól, lepilinkésztek a smogorva székesfőmegyére, Buda-Pestre. Csak gyöttek és gyöttek, ollan vót, mint egy öszvehangolt támadás a forint ellen, de nem. Hanem egy ficke hétvége alatt minden hajléktalannak komplett bocskaija lött, kócsagforgós sapkával, díszcipővel. Mer vót egy díszcipő-mékörje es az úrnak, báli- és hótaposó-kivitelbe. Naná, akartak vón a hajlékosok es bocskait, de azoknak coki vót, hétsző megbánták, mint Kocsis Máté uram, kinek kezibe, amint megragadta a díszes posztót, condra lött az s varangyos pernye. Na, mán ez es sok vót, de nem vót elég. Mer az öszves bocskai zsebibe bé vót dugval egy mindent járó bankkártyácska, azzal löhetött a helyszíni bírságot füzetni, de nem vót rea szükség, mer a Kempinskybe kosztot-kvártélyt korlát nékül vehetett rajta a hajléktalan, epp lakosztályt nem, mer az Úr se vót ment a diszkriminációtul. Addig-addig, hogy végül a katolikus egyháznak köllött szóni, izenjen az Atyának, legyen má szolidáris, nem köll annyi bocskai, hatástanulmány híjján csak öszvepocsékolják az elkövetők, arrú nem beszélve, ha ezek gazdagodni kezdenek, itt sose lesz rend a büdös életbe, mán bocsánat a szociális beszédér! Na, akkó eccőcsak helyre zökkent az Úr varrógépje, onnantul angyaltolldzsekit varrt Kamerunnak, visszaállt az élet a rendes kerékvágásába. Aki a bocskaihó hajléktalan szatyrot viselt, azt öszvefogdosták, a bankkártyácskákat bévonták adategyeztetési célval, amin az életvitelszerű visszaesők annyit se csodálkoztak, hogy hökk vagy nebasszáj, aki nem hiszi, járjon bocskaiba.

LV. évfolyam 50. szám, 2011. december 2. {#lv.-uxe9vfolyam-50.-szuxe1m-2011.-december-2.}
========================================

Egyszer volt, hol nem volt, vót a kerálnak egy kiskakassa, akinek nem vót má a begyibe se gyémánt félkrajcár, se aranytojást tojó tyúk, csak sétált a Kihaénnem téren, nízgelődött, fölírt ezt-azt, „Mohács óta nem téli az emeszpé gumija”, és hasonlókat. Advent ideje vót, mán a munka törvénykönyve ki lett tárgyalva egy téli hajnalon, továbbá söralátétbe lett vésvel a választási törvény tervezete, hogy eztán örökké a Fidesz nyer, mán lehetett vóna e küs hazának nyugodalma, de nem. Mer mire I. Fülkefor a győzelmi emelvényin eccő körbefordúlt vóna, esmég öszvehangolt támadás indút a forint ellen. Hejába lett az illetőknek megmondva, hogy nem a karvaly pénzük köll, hejszen van az a magyarnak, ha el nem rabulják tölle, hanem a ganajas védőhálójok köll, a sok iceg miatt, hogy ne minősétgessenek lefele. Avvót a tanulság, nemzetközi kutyábúl sose lessz magyar szalonna, hejába nyugoszik a magyar múlt és jövő olly fundámentomon, hogy a kőszikla ahhó képest lófra és madártej, mer az akaraton nyugszik igenyesen, konkrétan a kerálén. Vót es népszerűsége bővön, olyan, hogy fölülről éringélte a plafont. Hanem eccő readöbbent, hogy még ű se tud mindenkirül mindent. Penig vót néki titkosszógálata, terrorelhárítása gasztrokommandóval, de valahogy mégse. Hogy példájul ki mit gondul a vincseszterje mélyin. Vagy a fejibe, ami még rosszabb. Millyen gyógyszert szed. Milyent nem. Aranyere van-e. Rendel-e vibrátort online. Hun offshore. Mit adózik, mit nem. Álmába mekkora malac-e. Arra jutott, hogy ezt őnéki egybe kőne látni a jó kormányzáshó. Ha nincs félnivaló azér, ha van, azér. Akkó béhítta a kiskakast. Idehallgass, Nibek, van a számodra egy szép föladatom. Ki az a Nibek, kérdte a kiskakas. Te vagyol a Nibek, monta a kerál. eztán így hínak. Teknika van, pénz van, főhatalmazás nem köll, mer az eleve van a magyarok istenétül, horribile Selmeczi Gabriella es megmondta, hogy a Fidesz egy demokratikus párt, nem köll aggódni. Az lesz a dógod, hogy ahun számittógépet látol, meg adatbázist, érted, oda bemész, nem kérdezöl, nem nyitol vitát, ha onbucman gyön, megcsipkeded, és ami adatot csak találsz, fölszivod a begyedbe, összerázod elkövető szerént. Én csak mondom a nevit, te mán köpöd es a profilt, vagy fordítva. És ez így es lett, aki nem hiszi, utána lesz járva.

LV. évfolyam 50. szám, 2011. november 25. {#lv.-uxe9vfolyam-50.-szuxe1m-2011.-november-25.}
=========================================

Egyszer volt, hol nem volt, avvót, hogy november közepin Mária országába elgyött az igazság pillanata, s véle a régen várt elrugaszkodás. Ez így vót akko es, ha a meghatott ünnepi csöndöt savanyúszőlészek röhögése, meg a komcsik nemzetközi halálhörgése ővezte a távolbúl, ami ugyanaz. Na, ezt mán csak le köll kommunikáni, mondotta I. Fülkefor, oszt körbemutatott a jobbkezivel, hogy látjátok feleim, mihő érkeztünk? Az udvartartás, meg a hívek törvenem sereglete küssé lesütötte a szemit, várta, most mi gyön, hogy mellik szó lesz a nagy szájbúl elébuggyantva. Há fordulóponthó érkeztünk, felelte meg a költői kérdésit a kerál, és az asztalra csapott. Ahoj, fújjátok meg az öszves kürtöt, szóvivőt, dörögjön a taps, a riaria, a rákaifilip! Mer mán nem lehet tovább takargatni, hogy a magyarok szabadságharcát ünnepélyesen megnyertem, az áldozat nem vót hejábavaló. Megnyertem, mer a haza nem veszíthet. Eddigelé új alapokra helyeztük, amit csak értünk, a mozgásteret minden előtt, ami végre a nulláhó közelít. Eredményeink kézzelfoghatóak, a saját lábunkra állottunk, egyikvel a másikra, evvót az első lépcső, a nemszorulásunk senkire. Ezen túl vagyunk, mastan mán csak fokoznunk köll a növekedést, a kardból köll trambulint kovácsolnunk. Nem függünk mások múlékony jóindulatától, és aki ebbe münköt lekorlátoz, kéccer meggondulja a történtek után. Mer csak fogjuk, kimenünk a szabad piacra, oszt financérozzuk magunkat. Kedvenc kőttönkkel szólva, ez a mi munkánk, és nem is kevés. Innen üzenem, hogy a nagykörútnál állítjuk meg ellenségeinket, akikvel, annak fejibe, hogy béismerik, amit ilyenkor bé köll, hajlandók vagyunk szerződést kötni. Nem lesz hadifogság, sarc, fődrepöködés, hanem kőccsönös szabad elvonulás. Ha kedvünk tartja, ha úgy hozza a sors, ha továbbra es előnyünkre van, még a föltételüket es teljesítcsük. Hadd örüljenek, ha vélünk örülnek! De kivívott önállóságunk Damoklész-kardja nemiszerven-rúgásként lebeg a fejük fölött, úgyhogy jól vigyázzanak a heppenkedésvel, amire van egy eléggé sajnos hajlamuk. Végezetül I. Fülkefor belenézett a nép szemibe és aszonta : I am F., ami kéccségkivül igaz vót, aki nem hiszi, járjon utána.

LV. évfolyam 50. szám, 2011. november 18. {#lv.-uxe9vfolyam-50.-szuxe1m-2011.-november-18.}
=========================================

Egyszer volt, hol nem volt, avvót, hogy a magyarok országába sorra ütkeztek elő az országlás szép eredményei. De mint a térkép a falon! Mán olyan erős vót az Euró, hogy a 317-et elütötte, monták es a mondók a strázsán, hogy mast huhogjék, akit huhanya szült, mer a számok beszélnek a tények nyelvin, s nem fordétva. Há mikó ért egy bélsáros Euró ennyi magyar forintot? Semmikor. A minősítők meg minősítködjenek a sajátjukval a condrájok alatt, ne abba masináljanak, hogy elrontsák a magyar jövőbe vetett kőtségvetésit! Idióták mind egy szálig, de békaphassák a brüsszelt washingtonostul! Aló demars! Mán akkó gyógyult vót a nép, mer az orvosok el vótak menvel a vándormadár természetjök miján, mán nem vót hajléktalan szabadlábon egy se, de hogy éhes gyermek nem vót vóna a Kárpátok ölin, arra mérget nem vett vóna még maga a kerál se. Annyira nem, hogy egy napon, mikó gyött a terrorelhárítás megkóstolni a kerál ebédjit vegyészekvel, tábori püspökvel, ahogy dukál, I. Fülkefor az asztalra csapott. Ne mán az én ebédemen gömböcködjék a kihízott hasatok, hékámbajtársok! Inkább hozzatok ide egy teherautónyi nemzeti puját! De erre még azok a nagy marconádék es elsápadtanak. Nem úgy értem, no, kacagott a kerál, há kannibál ante portas, hanem eztán a szemünk fényei kóstolnak helettetek. Mast leesett az ortodox állatok, mi? Penig ahon egy jóllakik, jóllakik ott ötvenegy es, csak úgy köll főzni. No, nem vót apelláta, eztán elöl haladoztak a gyermekek, ha ment a kerál terepre Battonyátúl Nemesmedvesig, mentek ötös sorban, oszt kóstoltak szaporán. Ha jóllaktak, megnézte őköt egy krimino-dietetikus a szógálattul, kókkadnak-e vagy nem, oszt mán ülhetett es asztalhó a kerál. Ez aztán így ment hetes bontásba több hónapig, amíg az összes kis magyar jól nem lakott egy életre, hezzá még kupola- s vadászterem, kóla, chips. Hanem, hogy ennek es vége vót, egy sarkalatval bétiltották a gyerekszegénységet. Megmonták a megmondók, hogy ők esztán éhes gyereket nem akarnak látni, csak a testükön keresztül, és attul fogva nem es láttak. Mer éhes gyerekbül lesz az éhes fölnött és így tovább, a bajt a gyökerinél köll orvosolni, akármilyen unortodox módon es, aki nem hiszi, kóstoljék bele, amíg meg nem hal.

LV. évfolyam 50. szám, 2011. november 11. {#lv.-uxe9vfolyam-50.-szuxe1m-2011.-november-11.}
=========================================

Egyszer volt, hol nem volt, mán azután vót, hogy az Eva ki lett vezetvel e mai kocsmábúl, meg es nőtt ötven milliárdval az adóbevétel, ebbül lehetett stadionyt építeni, hogy Szaud-arábia, meg Kína válogatottját legyen hun méltóan fogadni lapdarúgás tárgyköribe. No, ennek vót utána a nemzet, mikó a Keráli Unortodox Megoldások Hivatalába eccőcsak kopogtattak. Titkársága élin nagy bojtval kiment az altiszt, ajtót nyitott. Ott állott egy csuporszemű legény, hogy ű Kerényi Imrét keresi. Ki es hítták nyomba a nagy alaptörvészt, mer ügön szerette a kihívásokot. Epp nemzetközi és jó nevű művészekvel konzultállott, de tömegivel, addig-addig, hogy „A Kerál új ruhája” (10000 x 10000, olaj, vászon) című föstményre igenyesen pályáztatni köllött. Na, mit ityegel, szép ecsém, kérdte Kerényi, mellik részit föstéd le zivataros múltunknak? A jövőnknek, Imre bátyám, mondotta a legény, azzal eléhúzott az iszákjábúl egy teccés szerénti nagyságú és fölfogású képet. „A közmunkaprogram kivilágétcsa Mária Országát” vót a címe. Erre mán át lett karolva a válla, így sétállottak föl-le a Hivatal előtti csillagösvenyen, panyókára vetett kényszerzubbonvval. Egymillió konyakalap láccott a föstményen, Start föliratú, s fürdőzött a villanyfénybe. Ű konok, premissza ember, monta a legény, így abból indút ki, hogy egy közmunkásnak vagy van biciglije vagy szerez. Ennek okábúl pízbe csak az egymillió állvány kerül. Állvány, ecsém? Ahhát, főbakolni a biciglit, hogy ne az utat burungassa a kerék, hanem a dinamót szaporán, ameddig a szem ellát. Meg kőne, ami elvezeti az áramot a néphő, derót, ilyesmi, lajtkocsi. Továbbá négy az egyhő arányba fényrendész, az egyenletes tempó végett, ahogy a csillag megy az égen, gumibotval. Ezek napszállatkó csak reápattantanák az egymillió magyar, illetve kisebbségi huszárt a bringájára, oszt halivúd. Taposnának reggelig, felül bocskaiba, alul joggingba, lényegibe eppúgy mint othun, ahon a legjobb, sóhajtotta a csuporszemű helettes államtitkár, friss kinevezésivel lehegetve a homlokát. Nem a bolondnak es megéri havi huszonnyócér? Nappal alvás, karbantartás, pizzafutár-tanfolyam, hétvége a családé, pályakép, jövőkép, táblakép, élnek bódogan, amíg meg nem halnak.

LV. évfolyam 50. szám, 2011. november 4. {#lv.-uxe9vfolyam-50.-szuxe1m-2011.-november-4.}
========================================

Egyszer volt, hol nem volt, avvót, hogy a legszebb filmgyári tornyoskalács, a magyar parlament ódalábul egy éccaka eltűnt a József Attila kösztulajdonba álló szobra. Mán úgy értvel, hogy a dógozó nép okos gyülekezetié vót, azki pont aluvott a fülkéjibe. Hanem a kerál ellenbe kisasolt az ablakon, oszt látta, hogy nincs ott a delikvencs, kivel penig nagy tervek vótak születőbe. Azon mód békurjantotta az ő Szijjártóját, aki mán jöttibe megírta a szóvit, eppcsak bele köllött patténtani az esetet. Ekkó a kerálnak dermeteg gondolata támatt, s mán szaladtak es az északi szárnyhó, ahun ki se köllött nízzenek, tutták, hogy sehun a Károlyi geróf. Mer maga Kövér László rugdozta ott a selemtapétát, hejszembojszomatta, hogy gyün ahhó eggy ilyen kákabillencs hazaáruló, hogy eltűnögessen, mikó ű akarta vón házelnök lévire eltüntetni, helyit bészántani, Tiszaesvánnyal bévetni. Ezt megígérte a népnek, há mit fog az szólni, satöbbi satöbbórum. Nagy derenducával gyött a terrorelhárítás, riasztani se köllött, má riadott, oszt bégyűtötte a színesfémkupecokot, meg az öszves petécijó öszves aláíróját, de hejába. Erdőbe a vadnyom! Ami történt, az avvót, hogy mikó vissza lött igazétva az üdő, oszt vót az éj mélyibe egy óra lik, a József Attila fölállott, fogta a kalaptyát, és a Duna felőli ódalon elindút hegymenetnek. Az őrökvel lekezelt, akart vón mondani valamit, de aztán csak legyintett, s ment. Azok kicsint vacillálottak, de végül nem lűtték le. Penig nem vót jó szobor őszintén mondva, nem es ment szépen, hanem rángatva, s az úttesten. Mikó odaért, megkérdte a szoborkolégát, hogy jön-e a gróf úr, ammeg ment, hejába nem vótak egymásnak bémutatva. Elébb kellett vóna, sóhajtotta Károlyi. Sokkal elébb, bóléntott a kőttő. Mi mindig mindenről elkésünk, mondotta a geróf. Szutyok egy hely, mondotta a kőttő, s visszaintett a Pávaház fele. Ammá igaz, felelte a geróf, leveresfestékeznek a mobok, lehazaárulóznak. A legnagyobb kvaterkába cigányoznak, zsidóznak, szegényembereznek, általánosított hamissan a kőttő. Aki nem tud szobrot tartani, ne tartson szobrot magának, monta a geróf a Szalay utca magasságába. Eztán má csak níztek a lábuk elé. Nem vót hová menniük, mentek Hegyeshalomnak. Úgy es vástak el, a hajnali magyar ködbe, de meg nem haltak.

LV. évfolyam 43. szám, 2011. október 28. {#lv.-uxe9vfolyam-43.-szuxe1m-2011.-oktuxf3ber-28.}
========================================

Egyszer volt, hol nem volt, avvót, hogy október 23-án Biszku Béla, Pozsgay Imre meg Szűrös Mátyás a mocsondáré idő dacára nem átallott könnyű nyári öltönyökben sétálni a ződövezetben, de szaporán. Addig-addig, hogy áthallott a könnyű cipőjeik csosszanatja a Dunán, s tovább, le Hódmezővásárhelyig, olly néma vót az ország a nagy elárvultságától. A kerál oda vót a jól fölfogott érdekibe, minek neve eppen Brüsszel vót, a kiskerálok meg szanaszerbe, Kövért Braziliába, Semjént a fődgoló túlfelire, Ausztráliába, a nemzet Schmittpálját meg igenyesen Bécsbe szólétotta a forradalom viharmadara, mer mindég csak a munka, sehunég a szórakozás, hacsak az népvel nem, azki ott pityerkedett az Astoriánál, a kerál emelvényinek hült helyin, de hejába. Nízett vóna más pogram után, de nem vót érdemleges, az egy-, két- avagy háromharmad részbe újnyilasok szép és méltó megemlékezésitül eltekéntve. Meg a Tarlós főpógármestertül, ki a közönségit fővilágosétotta: aggályos, amit a mindenféle liberáljajongérek mondanak, hogy előre újnyilas vóna egy színház, csak mer Vörösmarty Mihályt játszik. Há fasiszta Vörösmarty? Nem, kérem! Ebbül penig miegyéb következik, minthogy bölcs és előremutató döntés vót bizalmat szavazni az Új Színház jövendő vezetésinek, a csöppet se újnyilas Csurkának, meg a tanétványának, akik ellen egyebiránt ember nem tüntetett Budapesten az ünnep előtti szombaton. Eppúgy nem, ahogy egy lélek nem vót a Szabadsajtó útján másnap délután. De annyira nem, hogy még a közszógálati médiánoknak es főtünt. Penig hogy készültek a kiegyensúlyozott tájékoztatásra, külön odafáradtak, sétáltatták az ingerküszöbjüket, de hejába, ha nem érte el azt a több tízezres tömeg, beszéd, zene, minyavalya. No, ha nem, nem, mentek haza, milla berek, nádak, erek. Há mit csináljanak? Illen esetre a bíbictévé kódexe es aszongya, amit a háromszéki dakota, hogy ha nem lássák, nem mondhassák. No, nem es mondták bé, közszógálati sas nem fog legyet. Máshunnét persze, lecenzúrázatlan rémhírként elterjedett valami kis ez-az, de őtőlük az ország fülkébe forrott közvéleménye meg nem tutta a nemvótmit, amíg meg nem hótt.

LV. évfolyam 40. szám, 2011. október 21. {#lv.-uxe9vfolyam-40.-szuxe1m-2011.-oktuxf3ber-21.}
========================================

Egyszer volt, hol nem volt, avvót, hogy az EU egyik naprul a másikra belépökött a magyarok nemzeti ünnepibe, ami elmaradt. Történt, hogy a kerált lehítták Brüsszelbe, oszt nem vót, aki itthol beszéljen. Ott viszont jól eligazétotta hékáimékot, hogy mi a demokrácia. Igenyesen a magyarok húzóágazata, ellenben a görögvel, hejszen csak meg köll őköt nézni, mire jutottak véle, és mire Orbán népe. Ettől nem függetlenül béköszöntött a szép nemzeti ősz, csakhogy vót egy nem várt mellékhatása, ügön csipősök vótak az éccakák, ami köllött az aszúsodáshó, ellenberger az életvitelszerű utcai lakósok fagytak megfele. No, ezt a két szempontot akkó se lett vóna könnyű öszeveeggyeztetni, ha nem sasnak körme között vergődik e lángoktól ölelt nagy ország, de hát ott vergődött, reggeltül estig. Éccaka meg a kihüldösés, de összevissza, mikép az ökörhuggyozás. Ebbül gyött az ötlet, hogy építsenek hüttőházat, csipkéset, tornyosat, Eu-komformot, az majd megoldja kulturáltan, akár kétszázával es per éccaka. Csakhát az emberi tényező! Egy se akart oda bémenni! Ha emléklapot kapott se. Ha Alaptörvényt a Werbőczy aláírásával se, ennyire meg vótak romolva. Hát mán ilyen Dakotába sincsen, morrantotta I. Fülkefor. Ippeg szaladtába vót az amerikai nagykövetasszon elől, érezte hát, hogy a mozgás hőt fejleszt. Két truppra köll az elkövetőket osztani, elébb egyik zavarássza a másikát egyenruhába, aztán vica versa. No, ezt nulla órátul bévezették, de ügön zavarta az adófizetőket a sok pornográf talpcsattogás. Akkó a kétharmad elévette a tiszta szakmaiságot. Hány hajléktalanbűnöző van? Huszonötezer? Jó. Hány férőhely van a szállókon? Hétezer? Jó. Mi következik ebből, Rogán ecsém? Nem törvény arrul, hogy aki hat hónapon bévül kéccör az uccán lakik, az füzessen 150 000 magyar forintot vagy bé lössz fél évre vetvel a közmunkások verítékibül frissen fölhúzott tömlöcbe? De. De ez se használt, a szakértelem, ollan összetett vót a probléma rendőrileg. No legott módosétották a törvényt azzal, hogy november elsejitül tavasz van. Ki es hirdették, közbeszereztek pár hatástanulmányt, gyöttek az eredmények, május végire tisztán láttak. És evvót a lényeg, a tisztán látás, ameddig a szem ellát, ahun a kurtafarkú malac túr.

LV. évfolyam 40. szám, 2011. október 14. {#lv.-uxe9vfolyam-40.-szuxe1m-2011.-oktuxf3ber-14.}
========================================

Egyszer volt, hol nem volt, avvót, hogy Budapest székesfővárosa mán elég szépen állott a legtöbb paraméterit tekéntve. Egy dolog heánzott, nemzeti szempontbúl szűk vót a kulturális sokszínűség. Hát ezt mán a főpógármester tovább nem tűrhette, mer elege vót, hogy járt színházról színházra, de ám pincébe, kazánházba, le a hatodik kategória mélyibe es, hogy hátha jáccanak a magyar értékek tárházábúl, de nem és nem. Soha. Se egy Csurka, se egy Pozsgai. Na, ez így ment vóna az üdők végeztéig, ha nem gyön kapóra egy színház, meg egy magosrúl támogatott, mélyen talajgyepü pályázat. Ez penig nagy kincs vót ebbe a beteges liberális hegemónijába, ahon mindenféle elfajzott szakmai zsűrik okosmajomkottak, szerencse, hogy elég vót rajtuk szúrósan keresztülnézni, ami nem vót probléma a nemzeti egyetértés második évibe. Stupidum non cupidó, mondotta Tarlós István, és izombúl kinevezte a hátország jeles pályázóját, Dörner Györgyöt, még ha vót es kévánnivaló az írása betüjibe, mer az ügy vót a fontos, a vízijó, ammeg makulátlan vót, a magyar dráma sajkájáé a fertöid pesti vicchullám ellenibe. No, így ződ utat kapott a Magyar Köztársaság első újnyilas színháza, Csurka István fajszellemi intendálásával egyetembe. Hát erre nem megindút a hörgés meg a pajecolás? De! Hanem egy Tarlós Istvánt se köll félteni a vártán, ha szívügyire akad! Egyik frappáncs érvit rántotta elé a másik után, hékáim, mondotta, az mér nem számít, hogy ő a direktorok legtöbbjit kifejezetten a helyin hagyta, holott. Erre őkelmék a nagy merészelvényükbe leveleket irkálnak néki, mer mán a legküssebb változást se bírgyák elviselni? Há mér nem? Mér baj, ha bővül a kínálat? Hejszen a meglevőbül eggy el nem lett törülve, ellenbe megjelent végre a palettán egy új elem. Egy újnyilas. Vitának, amit nem nyit, továbbiakba értelme nincs, ez szakemberekvel es, politikusokval es le van beszélve, ettül ő vissza nem lép, eztán Dörner, Csurka és Pozsgai Zsolt fog belekiabálni a magyar sorsba, oszt kalap. Mi abba a fasiszta, hogy a szociálliberális iga alatt nyögő magyar népnek akarnak színházat csinálni? Nem ráfér? De. Ezt tessék a további szíves együttműködés érdekibe megjegyezni a sok hálátlan icegnek, amíg meg nem halnak.

LV. évfolyam 40. szám, 2011. október 7. {#lv.-uxe9vfolyam-40.-szuxe1m-2011.-oktuxf3ber-7.}
=======================================

Egyszer volt, hol nem volt, mán ujjé vót szervezvel a nemzet, csattogtak a kerekek, robogva vót a nemzeti sínen egy markáncs iránba, ameddig a kerál szeme ellát a jobb kezivel egyetembe. Izgágaság az persze vót, meg tüntetgetés, de ok reá az nem vót, és kész. Nem es értette a kancellária, mit gyakorógatnak ezek a jogaikon. Horibile ollan szép őszt s hezzáillő szeptembert adott a népinek I. Fülkefor, hogy abba se fütteni nem köllött, se melegedni, ami valljuk bé, két erős tétel a magyar emberek családi büdzséjébe, s most ezt a kedves fogyasztásukra fordéthatták, ami visszacsepegett a kincstárba, oszt újabb közmunka lett belüle izibe. Evvót a nemzeti örökmozgó. Durrogtak a startpisztolyok, futott a népnemzet százszámra, ki bozótírtani, ki a régi munkahelyire, ahun e fele pénzér es tette a dógát, s ügön igyekezett nem hezzányúlni a derékszíjáhó, ha csúszott vóna le néki a destruktív nadrágja. Megmondotta Giró-Szász András, az apostoli keráli szóvivőség új dógozója, hogy azt esetleg lehet megszorításnak mondani, mikó a nemzet szűkebbre húzza az övit, de az ellenbe nem megszorítás, ha úgy dönt, hogy mastantól inkább nadrágtartót hord. Meg es lett izibe az egyéni képviselői indétvány, hogy eztán övhasználat áperté nem javallott, pláne derékszíj, ellenbe a nemzeti nadrágtartó nemcsak mélyen esztétikus, hanem szép es, munkahelteremtő es. Na, illyen üzletre, tízmillió nadrágtartóra még a karvalykülhon es főkapta az ofsor fejit, de hejába, a közbeszerzési pályázatot egy újdonásúj szőlész-kőbányász nemzeti vállalkozás nyerte jelentős fölényvel. No, annak a kerál odakölcsönzött százezer közmunkást, azok asztán varrták, szabták ruganyétották az új nemzeti jelképet. Vót ott Bocskai-kompatibilis kutyabőrbül a főső középosztálynak, meg egyszerűbb az alsónak, vót rovásírott, vót szociális bérnadrágtartó, vót a Jobbik javaslatára lábbilincses a cigánybűnözés távlati kezelésire, fő nem sorolhatni azt a zsizsgő változatosságot, ami hatalmába kerítette a nemzeti piacot. Addig-addig, hogy egy, csak egy derékszíj maradott, magáé a kerálé. Na, azt föllógatták a Szent Korona mellé az ország házába, oszt nízték szervezetten, aki nem hiszi, essen le a nadrágja.

LV. évfolyam 39. szám, 2011. szeptember 30. {#lv.-uxe9vfolyam-39.-szuxe1m-2011.-szeptember-30.}
===========================================

Egyszer volt, hol nem volt, vót, hogy egy őszi reggel a kerál odakünn járt a vízen, szóvivője hátúszott mellette a törülőkendővel, hasán a laptopja. Epp leírta az ukászt, amit majd délelőtt bé köll szavasztatni a Kalaptörvénybe, hogy „a hajléktalan legyen tiszta, ápolt, rendelkezzen jövedelemvel, legyen saját lakása, ez esetbe jogosult, satöbbi”. Ekkó a kerál tréfásan megcsippantotta két lábujjával a szóvivő orrát, és emígyen szólott. Te, Péter, erőszakos politikus vagyok én? Dehogyég, mondta a szóvivő, ezt visszautasítjuk. Hanemellenbe szeretel az erő nyelvin beszéni. Hájszen magyar szakos se vagyol, méges a magyarok nyelvin beszész. Na, erre gyött föl a nap. Van-é üres bőrönd a kincstárba, te Péter, zakatolt tovább az unortodox gondolat. Akad eppen, felelte a szóvivő. Mer máma es hiánzik a háborúhó ollan százmilliárdocska, azt öszve vóna jó szedni az egészségügybő meg az oktatásbó. A tett halála az okos tojás. Továbbá mastantúl a magyar nem beteg nemzet. Itt vagyok például én. Ha én nem vagyok beteg, mér beteg más? Ha meg beteg, oldja meg. Ne féljé, ha má úgyse lesz orvos, kétször meggondulja, lebetegszik-e háborús időkbe illen gyógyszerár mellett. Arrúl nem es beszélve, eszt írjad föl, hogy háborúba hallgassanak a művészek! Szósz Matolcsynak, tegye le az adókulcscsomót, oszt elballagtok a Nemzeti Erőforráshó, elhozzátok, ami a kultúrára vóna, legalábbis a felit. Ami marad, mán úgyse elég semmire, azon veszünk futballistát. Fele ennyi színház, fele ennyi könyv, fele ennyi oskola. Méghozzá a nemzeti fele, vágta reá a szóvivő oszt kikapaszkodott a partra. Naná, monta a kerál, továbbá aki a gyerekit a munka világa helyett egyetemen akarja bölcsésztetni, az füzesse ki előre, meg utólag, ha a nemzeti diplomájával külhonba dezertálna. Ez a magyar jövő útja, nem a tandíj. Okosnak itt vagyunk én. És még valami, emelte föl az ujját, hogy leállétsa az Aquagravita-programot. Mér van itt illen csönd reggel? Eztán a Hoffmann Rózsa minden reggel minden magyar gyereknek nulladik órába fölolvassa a János vitézt határon kiül és bévül, amíg meg nem halnak.

LV. évfolyam 38. szám, 2011. szeptember 23.
===========================================

Egyszer vót, hol nem volt, avvót, hogy a magyarok kerála, I. Fülkefor reggeltül estvélig háboruba állott. Ahun háború van, kerül ott ellenség es, amennyi köll a végső győzelemhő, melly mán a küszöbön vót. Mán egy hajszál híjján a Nemzeti Egyet Értés sok szép rendelkezésit bévezették a tesze-tosza Ejrópába, de mán Amerika es ide-ide pillantott enervált idegességibe, hogy elleshet-e valamit a körkörös országvédelembűl a bankárkorszak ellen, meg mindenki ellen, aki nem nyújcsa a kellő magyarságteljesítményt. Mán el vót döntve, hogy a magyarok lesznek Ejrópa termelésinek a motorja, ha majd a közmunka a csúcsra jár nettó negyvennyócezerér. Mán a jogállam es ki vót szignálva az ügyészségre, hogy rendezze le száz százalékra. Mán minden zember cepelt egy újjászervezési csomagot, csak akkó tette le, mikó megállott örvendeni, hogy máma se monta a nevit az adóhatóság, meg hogy őnéki millen egy tátos kerála van kedves munkatársaival egyetembe. Akkó es megállt, ha megjelent az udvari szóvivőc, oszt elmagyarázta, aki varangy azt állétja, hogy itt autokrácia vagyon, no, az a gyalogos, meg a vonatos, horibile a buszvaljáró nemzettársaink becsületes többségit csapja arcul. Hogy ez megvót, fővette a csomagját a nép, oszt haladott. Egyik a yachtkikötőjibe, a másik a közmunkájára, mer vót ilyen es, olyan es arányosan. Az egykúcsos nemzeti adózás mán meghozta az első gyümölcsit, járt es a kabinet szüretrő szüretre, ment véle a közönsége, fogyasztottak élénken, meg szorongatták egymás kezit. Más megszorítás nem es vót! Ennek dacárandó, gyűlt a békétlenség, mint a pormacska. Addig, hogy olyik méltatlan szabálosan magyarozott a magyar ellen a saját többségi hazájába. De annyira, hogy fő köllött állétani a Bocsánatkérő Széket a Dísz téren, tövisfábul, hazugságvizsgálóval. Azkit az Elnök hívatott a darutollas pardonyszógával, az abba a szúrásba letérdelt, kezit az Alaptörvényre helyezte Kerényi Imre rendezésibe, oszt bocsánatot kért. Ha vót Kossuth-díja, hozta magával, mer ha nem teccett az önkritika, azt vissza köllött szógáltatni. Ha meg teccett, kapott egy emléklapot, el ne felejcse, amíg meg nem hal.

LV. évfolyam 38. szám, 2011. szeptember 16. {#lv.-uxe9vfolyam-38.-szuxe1m-2011.-szeptember-16.}
===========================================

Egyszer volt, hol nem volt, avvót, hogy a levelek még le se hulltak, mán meg vót mentvel a Zország, legalább a devizahiteles nemzettársak. Vót nékik három részük. Közbül derenducázott a versenyképes nemzeti középosztály, pénzivel az ablakba. Az alsó ötödinek jutott Ócsa, a fölső ötödinek a mégócsább, mondva lett, ha ki egybe visszafüzeti a hitelit hatósági áron, több millió forintokot es nyerhet a bóton, mentül jobban belé vót görnyedve a Gyurcsány-Sukoró féle karvalyhitel jármába béfektetési célbul, antúl többet. Az egy aranykulcs mellé, ihol kapja a másikat. Meg a luxusáfát, ha keresletélénkítés céljábúl honi bótba venné a brillt, s nem Bécsbe vagy Szabadkán. No, még avvót a szerencse, hogy se a kormányba, se az udvarba ilyen személ nem akadt, hogy fővett vóna ezt-azt, s most netán visszafüzetné a spórolt pénzibül. Meg lett ötletölve, hogy a kőccségit a szép állami ajándéknak állják a bankok, van mibül. Tényleg vót mibül, olyan vótak, mint a Sobri Jóska bárónéje, hogy nyóc brillje vót a két fülire, amitül hogyne viszketne a magyar emberek igazságérzete, márpenig ez mindent felülír, főleg a hat brillt, ami mén a kincstárba a kicsi véres kallantyújával. Ha hat füle nő visszavásálhatja. Ennek ellenire a bankárfajta szipolyok béijedtek cefecül, brüsszeleztek, vágták a pofákot a pénzpiacval vállvetve, úgy emlegették az Alkotmánybíróságot, mintha vóna, nézték, hogy csúszik a forint fő-le a taknyán, mer még nem tutták, amit az eccerű nép tudott. Hogy nem azt köll nézni, amit beszél a kerál a genetikusan hazudatlan szájával, hanem azt köll nézni, amit csinál. Hogy röpül, mint a darázs átszervezésrűl átszervezésre a két kezivel, lényeg a lényeg, csak a degenerát Nyugat, meg a szekértolói nézik azt, amit beszél, azok félnek csak, hogy holmi szófijátúl bédülne valami es. Ha meg bedül, gyön az országmentési akcióterv, igenyesen arra van, hogy mentsen a bedüléstül, amit okozott vót, és újra elölről, amíg meg nem hal a vízben.

LV. évfolyam 38. szám, 2011. szeptember 9. {#lv.-uxe9vfolyam-38.-szuxe1m-2011.-szeptember-9.}
==========================================

Egyszer volt, hol nem volt, vót eccő egy nemzeti cipész, aki ügön irigy lett a nemzeti asztalosokra. Akkótájt vót hatályba lépendő a Kerál Alaptörvénye, nosza noszárum, a budapesti Kihaénnem téren (vót „Kossuth”) föl es lett állétval hatvannégy féle fábul az Alaptörvény Asztala, akkora alkotmány, hogy nem látott a hegyibe élő ember, Kövér László helikopterrül aláírta, oszt jó vót. Körbe az Alaptörvény Széke, de ameddig a szem ellát, mán csak rendezőjire várt a spektákulum. S a Placido Domingo-ra, hogy eldanolja a preambulumot. Hanem egy asztal nem asztal, úgyhogy ahany pógármesterség, ahany körjegyzőség, mindenhun ki köllött rakni a brosúrát, de nem ám, mint a falhó vert trágárságot, hanem illő asztalon, nemzeti üveglapval, pirosfehérződ madzagval, nemá hazavigye a dógozó nép golyóstollastul, hanem rendeljen magának sajátot, dedikáltat, interaktív rovásírásval vagy ahogy akarja. Ehhő mán asztalonként külön szógát köllött lebiztosétani, taposták es egymást az állásra a magyarok, mer mind oda akart férni a jognak asztaláhó. A nemzeti asztalosok meg kerestek, jobban, mint a betyárpólósok meg a csakrakötők öszvesen. No, ezt mán a mi helyéneszeő cipészünk nem tűrhette. Nekiugrott, oszt január elsejire pár rongyos milliárdért megalkotta a hatálylépés cipőjit. Valóságos projekt vót ez, mer vót benne egy nagy téli cipő az összmagyarságnak, frissen nyúzott bőrbül, tetszés szerinti sarkalattal, hogy azt főhúzná a nép közössen a himnusz meg a nemzeti pezsgő után (csak zoknira!), meg vót benne sok küssebbecske. Epp annyi, ahány körjegyzőség, meg pógármesterség. S lehetett azután rendelni lábraszólót. Na, oda es lógatták a nemzet cipőkanalát az Asztal peremire, fővettek mindegyikhő egy cipőszolgát szerpapnak, nem pucolót, mer arra külön cég lött alapétva, politur ad astra. Ezzel a magyarok zötty, végre beleléptek a hatályba. Akkó mán el vót múlva a munkanéküliség, egyharmadjok asztalszóga lett, másik harmadjok cipőszóga, a harmadik meg árkot takarétott közmunkába. Járt a világ a csodájokra, amíg meg nem haltak. A kéménybe penig fölírták, hogy „az Alaptörvény asztala viszta jogállam s épész”.

LV. évfolyam 38. szám, 2011. szeptember 2. {#lv.-uxe9vfolyam-38.-szuxe1m-2011.-szeptember-2.}
==========================================

Egyszer volt, hogy Kétharmádiába akkoracska lett az oskolázottság, annyi a kiművelt emberfő, hogy mán maga Széchenyi Stefi es kapkodta a fejit, menet raportra Orbán Viktorhó. Oly fokú lett a műveltség, hogy az mán nemzetközileg es párját ritkétotta, a lakájkarvaly médiát leszámítval, ami ugathatott, ha sínen vót a karaván. Tudtak dönteni, egy tesztelésvel megmonták, mehet-é a kis alattvaló gimnáziumba vagy aló mars inasnak egy életre. Má nem köllött annyi épület meg tanár a fizetésivel elfoglalva, horribile egyetem! Lényeg a lényeg, közmondásos vót a magyarok fifikossága, leszálléthatták a tankötelezettséget, bézárhattak akarhany oskolát, nem csihadt az elmeél, maséroztak előre nemzeti tanévnyitórul tanévzáróra, porzott a csillagösveny. Mán a nemzeti egyetértés annyiba tartott, hogy ácsit parancsolt a túlságba menő angoltanulásnak es. Meg lett mondval, elébb egy strukturáltabb nyelvet köll béhammantani, oszt ha má beszél a csuporszemű nebulója szanszkritul, üsse fakjú, fölszíhassa a smonca angolt es, ha annyira döglik a sikerélményiér, mikó kitántorog ápolónőnek vagy feketemosogatónak a nyugatra. Mer egy nehezebb nyelv jobban trenírozza a nemzeti elmét, mint fordítval, ezt béláthatja, azkit anya szült. A magyarok 15%-a beszéllett idegen nyelvet, 6000 általános oskolára jutott 4900 angoltanár, szanszkrit meg alig. Hát hun vót itt az egyensúly? Na, pont ebbe állott a szürkeállományuk veleje, a szokatlanságba. Hogy furtonfurt jöttek a nem szabálszerű megoldásaikval. Mi mást tehetett vóna a puhapötseő Ejrópa, mint vonkodta az ideges szajaszélit, oszt mosolygott vackormód a magyarok kerálának meg a sok jobbkezinek az ötletein nyugdíjlopástúl csipszadóig, egykúcsos adózástul közmunkaszógálatig, kokitúl alaptörvényig. De nem vót mit tenni, akkora vót a respekt, mer tény vót, ami tény: Jézustól, a Bódogasszonyanyánk egyszülött zsidó gyerekitül, a bankadóig mindent a magyaroktúl kapott vót a hálátlan nyugat, aki nem hiszi, járjon utána.

LV. évfolyam 31. szám, 2011. augusztus 19. {#lv.-uxe9vfolyam-31.-szuxe1m-2011.-augusztus-19.}
==========================================

Egyszer volt, hol nem volt, hogy a magyarok rezervált fődjin eccő csak fölszöktek a benzinárak, de a magasba ám, ollyan magosba, hogy még a Hatvannégy Vármegye Ifjúsági Mozgalomnak meg a Betyárseregnek es csípték a szemit. Márpedig ha csípték, attúl má nincs olly messzi, hogy szituációs gyakorlat keretibe el es süljék a karikás gépkarabély, különös tekintettel a más színű bőrszínre, meg a tetves zsidók lelövésire óne zsenánt. No, olly agresszívak vótak, szikárak, mohók, szinte fenevadak, hogy azonmód béjelentették a tűntetést a rendőrségen, meg es kapták rea az engedélyt a Hajógyári szigeten, a nagyszínpad előtt, a Sziget-fesztivál idejin. Hanem azonközbe a Sziget-fesztivál, mint minden évbe, nem kibérölte a jó kis helyet alattomba, hogy a konzumidióta söpredéknek agyromboló partit szervezzen? De. S akkor az onnantó magánterület vót. Höj, de kacifántos, ajangott a rendőrség, azzal odanyilatkozott, hogy ű jogilag nem anomál, egyezkedjenek a tűntetők a szervezőkvel, munkálják ki közössen, hogy mehetnek bé mégis zsidózni meg cigányozni a magos benzinárak ellen. De a megannyi oláhcionistának nem fájtak semmibe a magos benzinárak, ezér aszonták a hatvannégy betyárnyilasoknak, vegyenek jegyet. Nem úgy van az, Náci, hogy jegy, horgadtak föl azok, a benzinár nem várhat, őnékik ahhó az ustorkarikányi magyar fődhő a nagyszínpad előtt jussuk van, de izibe. Merhogy jussuk es vót, mer bé vótak jelentve rea. S hogy ők oda béduvadnak, ha az ég a főddel öszve es szakad. Amint a karvalymédea békapcsolta a mocskos kamerájit, meg es indútak Árpád-sávos zászlók alatt, nyilas és betyáros pólóba, ahogy dukál. Erre biza nem az lett, hogy megnyílott a vörös tenger, hanem a brutális rendőrterror lett. Akkora, hogy magát az elnököt, Zagyva György Gyula nemzeti ellenállót, ösmert országgyűlési képviselőt es előállétották, aki mint egy kesztyűt vágta a zsiványparlament szemibe véráztatta mentelmi jogát. A benzinár meg maradt, nem vót, aki járjon utána.

LV. évfolyam 31. szám, 2011. augusztus 12.  {#lv.-uxe9vfolyam-31.-szuxe1m-2011.-augusztus-12.}
===========================================

Egyszer volt, hol nem volt, hogy nyár vót, hideg egy nyár, megfeszített, mer milyen legyék, ha benn áll a szájháborúba az ország a nyugatval, de bermudáig, isten svejci ofsoráig menően. „Ki a fasz az a nyugat?!!!” címmel kelet-körök horgadtak alulról jövőleg Tusványostul Brüsszelig, s má nagyon rezegtek a magyar emberek nyilai a levegőben az ingerültségtül, hogy mit szólnak azok belé a jogállam lebontásába, ha nem ingük, csak a gatyázás. Há a mienké, ha leboncsuk, leboncsuk, maj csinálunk másikat, munkaalapút, hogy csudájára jár aki béteszi ide a lábát, már ha béteheti, azt a lesrefutamodványi bírómajmolódását a sok kónnak, aki tömi a bendit, mer ez má így van, tudja azt a magyar nemzet. Há kijafasz az az amerikai meg német kormány, hogy abajtéroztába ne tekéntse a magyarok fődit jogállamnak? Há ne tekéntse, oszt kapja bé melegen, má bocsánat. De azt az eu-teremtésit, há nem lássák, hogy folyik a megfeszített munka, köz és magán, hogy csak ezen az egy kurtacska nyáron ki lett dobval a közszolgálatbúl a férgese, mer a nép ezt akarta személ szerént? Meg gyünnek a szétválasztásval, na, mastan ehun van, meg lett törvénybe, hogy az állam szétválasztja az egyházakat, megmondja mellik az, mellik nem, ne má metodisták meg buddhisták, maj adják bé a tanaikat, plusz illeték, oszt a parlament, ha ráér, megszavazza kétharmadval, amennyibe méltóak rea. És az tán nem munka, hogy mire a levelek lehullnak el lesz véve az egyetemektül az autonómia, egyrészt csakér, másrészt mer idegen szó, harmadrészt mer amit elveszünk, az a mienk? És az nem munka a nyugatnak, hogy hajszálon múlik a Gyurcsány bézárása, epp a törvény nincs meg hezzá, azt meg hozunk, vissza, előre amerre köll. Há mija fasz a jogállam, ha nem ez, hogy hozzuk a törvényt az egykulcsos nép nevibe, aki a víznek árja? Aki minket bírál, az a dolgozó népet bírálja, és el lesz mosval a maga cunamijával, akik viszontag mi vagyunk, mármint az árja, kedves egybegyűltek, amíg meg nem halnak.

LV. évfolyam 31. szám, 2011. augusztus 5. {#lv.-uxe9vfolyam-31.-szuxe1m-2011.-augusztus-5.}
=========================================

Egyszer volt, hol nem volt, avvót, hogy eccő csak kirobbant a homály. Nagy vót és kétség nem fért hozzá, mer olyan titkos adatok támasztották alá, hogy nem kettő nem tutta őköt, de egy se. Aszonták a homálynokok, legyen elég kiegyensúlyozott tájékoztatásnak, hogy a magyar haza zsönöge testit efektív métely támatta meg, ki a tövinél ragad, oszt a gallyig rág. Így es vót, akkaracska métely, hogy annak a méretit senki fiának, még egy Kövér Lászlónak az orrára se lehetett rájakötni, nemhogy a népére, ki mégescsak a víznek árja vót a szép szavallat szerént. Sajnos, avvót a természetje a mételynek, hogy még ki se vót tanálva, mán államtitok vót. Hát ki a twitter merészlette vón kifecsegni a nemzet kárára, s hogy ártval legyen a hazának, aki végre kormányra került, amibe került!? Nem vót olyan felelős államnő és államférfi! De ha lett vóna se tutta vóna, hogy mit kőne fecsegni. Elég legyen, hogy nagyobb vót, mint a szem ellát, minden szála messze vezetett, odább, mint ahun a párhuzamosok öszvetartanak. Erkölcsi hazaárulás vót, na, mondjuk ki kereken, olyan, hogy beléremegett a Kárpát-medence. Mentek es hajnalba a fekete nemaudik, mer a népharag nem aluszik a választott képviselőbe, oszt rabosétottak feszt. Ha kérdte valaki, aszonták, csakér. De mán nemigen kérdték, együtt vót működve a nemzet rendszeresen, nem kérdezett, haladott előre feszt. Bégyüjtötték, akit, oszt a reggeli kroaszan mellett bé es vették a törvénybe, hogy métely gyanuja esetin, akit tanálnak bégyüjtik, de nem lüvik agyon, ha kém se. Ez vót a Lex Csakér. Ha méges érdeklődött vón a nép, hogy mi métely rágja őtet, mi a vád, netán mi a véd, akkor se vót vóna mondhatva semmi, széttárták a dolgos kezöket a mondók: hékácskáim, há honnat tudná ember fia, ha titok. Azér titok, hogy ne tudjuk. Senki. Ami nem azt jelenti, hogy ne kőne operatíve odacsapni. Na de hova, kérdte a nép. Oda ahova, mondták a homálynokok, maj nézzétek a közvetítést az Orbán 1-en, ha lesz. Igaz, ha lesz, setétben lesz, mán annak, ugye, aki elhiszi.

LV. évfolyam 30. szám, 2011. július 29. {#lv.-uxe9vfolyam-30.-szuxe1m-2011.-juxfalius-29.}
=======================================

Egyszer volt, hol nem volt, Horthy meg Kádár apánk idelenn vadásztak a fődön. Egy éjjel a vipi csalitosba öszvefutottak Semjén Zsolttal. Megállottak, mer Semjén Zsolt az ő helyzetibe mégse kínálhatta őköt helyvel, szóba elegyedtek, mit lehet kilűni, mit nem, vadászmód, köröm közül. Kádár aszonta, ő proletár vót világéletibe, azt lűtte ki, amit elejbe liferáltak, se többet, se kevesebbet. Ő dettó, mondotta a Horthy, mer ő meg úr vót, pláne azt lűtte ki, amit szabadott, hejszen a sajátjábúl. Semjén Zsolt nézett setéten, mit mondjon, mit ne mondjon, mer valami gyanús vót néki demokrata létire. Végül aszonta: a szalonkák vélünk szavaznak, meg hogy isten áldásával azóta nagyot változott a vadgazdálkodás, ami igaz vót. S mán ott es tartottak a haza üdvinél, mint mindég, ha három bricseszes magyar öszvehajol. Csak ezzel a munkásőr-gárdázkodásval vigyázzatok, ecsém, csippentett Kádár, mer a magyar hacsak vízipisztolt lát, mán pajzánkodni akar véle. Arra való a csendőrség, vigyázni, legyintett Horthy apánk, meg nem köll az eféle nyilasok alá pógármesterségöt adni, ha szabad kritizálnia es. Akkor hát szeretnek hazajárni a bátyámuramék, mondotta kínjában Semjén Zsolt, akinek valami egen gyanús vót, avvót a szerencse, hogy mingyán pirkadozott. Mán hogyne szeretnénk, kacsintott Kádár, én, elvtársak, bizalmat szavazok, majdcsak kiforrja magát a rögös útján ez a lángoktól ölelt kis ország. Úgy es van, itt élned, halnod kell, folytatta az idézetet a puskaszíját vonkodva Horthy. Végül aszonták: pirkadat miján búcsúznunk köll, szép ecsénk, de egyöntetű elismerésünk, igen örvendtük a tanálkozást a magyarok Nambervanjával. Semjén Zsolt mán mondta vóna, hogy itt valami tévedés lesz, ő ez és ez, nem penig az, illetve Ő, mán bocsánat, de fölrivalt a kakas, oszt a történelmi árnyak elfüstőltek a csalitba. A nemzet fővadásza erőst törte a fejit, de osztán mégse adta át az izenetet a főnökinek. Penig jól jött vóna, mint minden elösmerés, abba a háborús helyzetbe, amibe a nemzet vót, tán igaz se vót.

LV. évfolyam 29. szám, 2011. július 22. {#lv.-uxe9vfolyam-29.-szuxe1m-2011.-juxfalius-22.}
=======================================

Egyszer volt, hol nem volt, mán minden a helyire vót zökkentve a magyarok országába, csak egy nem, a gyermekáldás. Akkó öszveültek az okosok, tanakodtak vorksopszám. Csak van valami, aminek igen megörvend az a nemzeti kismama a szíve alatt, monta az egyik. Hát a gyerek, fülketársam, annak csak örvend, monta a másik. Az szimbólikusan lófra, szólott a harmadik, olyan köll, ami tükrözi az anyaság szépségit. Egy ajtódísz, csapott a homlokára a negyedik, amit oda lehet tenni az ajtóra. Kívülről. Így született az Ajtódísz Ad Astra Mozgalom. Legyen zászló es, gólyával a csőriben, javasolta az ötödik, kitűzi otthun a delikvencs, hadd lássák. De, ugye csak a kétnemű párok esetin, renyekedett a hatodik. Nanáhogy, monták. A család nem fertő! Mi vóna, ha mán a fogantatáskó kitétetnénk, brénezte tovább az első a sztormingját, „istennek hála, épp foganunk”, Vivi és Vajk, vagy ahogy eppen híjják őköt. Hé, monta a második, Szodoma non koronat! Mi lesz, ha csak fogangatnak, mint a nyulak, vagy abortuszba fúl a dolog? Legyen ajtódísz az abortuszhó es, bakacsinbúl, maj meggondolják, monta az ötödik, de leszavazták. Elevenszülés után ünnepélyesen megkapja minden magyar anya, oszt kalap. Úgy értvel, hogy csak a magyar, bucsálódott a negyedik. Naná, hogy a magyar, monta a harmadik. Nem, barátaim, rázintottta meg elnöki fejit az első. Hanem minden leány és asszon, tekintet nékül, ki hun barnult le. De mán azér csak kéne valami kritérijom, döndörgött a második. Hogy például legyen rendes, bejelentett ajtaja az életvitelin. Azt el lehet normatíve rendelni, hogy tölgyfa, ennyiszer ennyi, vasalt keret, stb. A jegyző kiszáll, megtekinti a körülményt, oszt aláírja a papírt, mondta a harmadik. Vagy nem, csukta bé laptopját a negyedik. Na, ezt még azon délután bémódosították az alkotmányba, hogy ezer évig így lesz. Reggel meg bévették az ajtódíszt hungarikumnak. De olyan szép kapós vót, hogy abba a hejbe megugrott a szaporodás, boldogan es éltek, amíg meg nem haltak.

LV. évfolyam 28. szám, 2011. július 15. {#lv.-uxe9vfolyam-28.-szuxe1m-2011.-juxfalius-15.}
=======================================

Egyszer volt, hol nem volt, vót eccő a magyarok országába, hogy nem vót munka, csak közmunka. Ahon penig közmunka van, ott közmunkás es van, terem, mint a nyű, már nem úgy értvel, hogy „nyű”, hanem dögivel. Várta a béhívót, ott állott a lapát, talicska az ajtóba. Nem vót ám így betegség, meg úgy nyavalyatáppénz, mint hajdan! Hanem kicsattanás. Két nyugdíjnyalka rendér hoszta a levelet a jegyzőtül, hogy menni köll, oszt jól van. Egységes vót a keret, szabályos az alakzat, jó a hangulat, vót nóta es, Pintér Sándor közmunkása vagyok, satöbbi. De vót konténer, vót feredő, vót koszt, addig-addig, hogy kerítésbűl vót a kolbász. Mán gát hátán vót a gát, stadiony hátán a stadiony, annyi, hogy fodbalistának es bévitték a közmunkás legényebbjit, ne álljék ottan üresen, az alkotóerő szégyenire a sok létesítmény! Horibile mind hand made, nem ám markoló meg huncutkodás! Nem ám internacionalista faék! Na, akkó az egyszerű nép lelevelezte Orbán Viktorval, hogy épüljék föl végre, a Vereckei-hágó de Pusztaszer mellett, egy a háromhó arányba, a magyar igazság végett. Szabálhont égett ott a kézimunka, Schmitt Pál ballal lerakta az alapkövet, jobbal mán avatott es. Meg lett mondval, hogy itt nyaratszaka lovas játékok leendnek összmagyar profillal, télen meg sípályák kézifelvonóval, hezzá Magyarország megpályázza a 2039-as Alpesi sí-világbajnokságot, vagy legalább megrendezi, ha magába, magába. De ez csak a kezdet vót, mer amint öszveállott mozaikjábúl a nemzet, gondúták, mán csak bé kéne kerítni a nagy művet. Akkó elkezdett épülni a Magyar Nagyfal. Elébb körbe aztán Kínáig. Nyamintotta a töreket, vetette a válykot a köz munkása, annyira, hogy tél-túl szabálszerűen béhorpadott az ország. Akkó azt ki köllött pótlani a másik csücskibül, és vica versa, vót gond, meg hiba es ókor-ókor, de mán nem kukkérozta legalább a magyar belső dógát mindenféle burkus és oláh, amíg meg nem hal.

LV. évfolyam 27. szám, 2011. július 8. {#lv.-uxe9vfolyam-27.-szuxe1m-2011.-juxfalius-8.}
======================================

Egyszer vót, hun nem vót, hun új legenda. Vót eccő egy testvér, a Koki, meg a Saller, meg még félkézrül a Baráti Tarkónverés. Na, ez a testvér nem röstellette a szilaj keresetlenségit, bármikó székre állott, ha a magyar érdeke ezt kévánta. Márpenig erőst kévánta, folyott a nemzeti elszámoltatás százig, ollyan üdök vótak, hogy a fal adta a másikat. El akarták pusztétani a magyart, de jószerént reggeltül napestig, nem vót mán hová egy jólesőet pillantni, ehun egy kém, ahun egy hazaáruló, teli vót a Gyorskocsi utca milliárdosval, azki feszt a görög útra terelte vón Mária országát, a sok nyikhaj faék, ha nincs helyin a magyarság mindenkori Feusa, mer így es hítták. Mán csak az egy Kínára vót vethetni a messzilátó szemet, hejszen az legalább szabad, ha nem es úgy, ahogyan eggyes Eu-nyikhajok gondúták. Meg Tibet es szabad, meg kő adni a lehetőséget, nem pezderkedni, meg tüntetni, mint a kolontos tehen. Szíjjártó Péter a maga szelídségivel lenyilatkoszta, hogy aki ezt a dógot a Kokival meg a Sallerrel a maga kontextusábúl kiragadja, abba a hejbe szembetalálhatja magát vélök. Na, az idők során, meg a sok cselekedetitül ez a nagy testvér ügön el lett vót híresedvel. Ahun csak járt, ki-kiosztott ennek egy buksikoppintást, annak egy pofontot, csakúgy súnyták le a torz kis fejeőket, hogy így a magyar, evvel a tettvel, fölemelte a sajátját. Nem vót pardony, a magyarok kokijaitúl ments meg, uram minköt, rimánkodtak az izgágár delikvencsek. Na, akkó ez a testvér leszállott a székirül, és kacséntott. Erre a sok szengallenmajom megkérdte tisztelettel, méges, mi vóna ez. Há hungarikum, mi más, felelték a kalandorzó magyarok. Továbbá óvasni csak tudnak komámuramék, Baráti Tarkónvágással el lett kűdve minden követségre a szakanyag, hogy mi vóna a koki meg a saller a magyar-kínai kultúrkörben, plusz vándorkiállítás, Bartóktúl Kokiig. Oszt még a pajeszcibállás, meg a testvéri picsánrúgás ki sincsen munkálva. Járjon utána, aki nem hiszi a píszi.

LV. évfolyam 26. szám, 2011. július 1. {#lv.-uxe9vfolyam-26.-szuxe1m-2011.-juxfalius-1.}
======================================

Egyszer volt, hol nem volt, Mária és a magyarok országa mán nem vót Népköztársaság, Köztársaság se, hanem Társaság, Orbán Viktoré, aki száz évre előre és hátra a feje vót neki. Meg a talpa es, amire naponta állította az országát feszt. Holnapra megforgatni, a tempó, meg a móres, avvót a lényeg. Vót es csörömpölés, forgácshullás, zörgött a sok szentesített eszköz, ahogy lenni szokott, ha valaki hadba áll kötésig. Márpenig Orbán Viktor abba állt. Akkora nagy hadba, nem es hitte vóna halandó korába. Vót ellenfél bővön külső es, belső es, akit csak a fülketöbbség éji órán az ország házába hazaárulónak kinevezett. Hanem eccő Orbán Viktor rosszat álmodott, oszt még csak módosíttatni se tudta hirtelen, mer ugye alutt. Penig beh szépen indult az az álom. Mán mindenki kezit megkötötte előre és visszafele, ott ültek a magyar kormányok, megannyi Mohács és Sukoró, megkötött kézvel, nyakkendő- és cipőfűzőtlen, 120 órás őrizetbe. Ültek bétojva a társadalmi igazságosság hosszú padján, aminek mindkét vége igenyesen az Orbán Viktor vállán nyugodott, mer úgy vót kialakítva. Hanem eccőcsak égbekiáltó gamatság történt! Hát nem fogták és áperté béhozták őtet? De! Orbán Viktort magát! A saját álmába, a saját személyibe! Európába! Az Európai Unió elnökit! Mindehhöz úgy meg vót kötvel a keze, hogy az igazságot se bírta előhúzni a farzsebibül. Hát akkó hun van legalább a jog, ordétotta csengő hangon. De nem vót a jog sehun, se védőügyvéd, se semmi. Epp elkezdték vóna kihallgatni, mikó hálistennek fölébredett. Azon mód, még a kávéjáhó béadatott egy szakanyagot, alkotmánymódosításra, hogy kezet megkötni ő jogosult egyedül, továbbá aki mások kezit megkötni jogosult, azét megkötni tilos. Ezt meg es szavaszta a parlamentopján, de valahogy méges elment a dolognak a kis jó íze, mer ha ezt egy magyar emberrel az édes álmába meg lehet csináni, mi lesz ebbűl az országból? Aki nem hiszi, járjon így.

LV. évfolyam 25. szám, 2011. június 24. {#lv.-uxe9vfolyam-25.-szuxe1m-2011.-juxfanius-24.}
=======================================

Egyszer volt, hol nem volt, a király meg az udvartartása nem bírta mán látni a Klubrádiót. Hallgatni addig se hallgatták, hanem értesültek róla, de az es bővön elég vót. Mán a latinok es megmondották, hallgattassék el a másik fél, nincs ezen mit hezitálni, kinek a fer, kinek a ferné. Stallumjuk vót hezzá, István királytúl való, ami Horthy kormányzó urunkon át, Kádár János érintésivel szállott reájuk, mint megannyi áldás. S vót akkora kétharmadjok, a fal adta a másikat. De hun vót még a fal! S ha ott vót vóna, arra es megvót a béterv: lebontsák közmunkával, oszt kialakítcsák máshun, ahun csak köll. Nem egy 21. századi technika, de hatásos. No szóval, megvót mindenük, méges el-eltűnödtek, egy ilyen szúnyogcsípésvel mi legyen, mint ez a rádió. Kimenünk, kihúzzuk a falból a konnektort, lelakatójuk, bészántsuk, gondúták, de aztán elvetették, mer ez a komcsi tempó távol állott tőlök. Ki köll pályáztatni őköt a lukbó, mondották osztán, s ez meg es teccett nekik, ez a meszidzs, hogy ki a lukból. No, jól van, de elébb kérdezzük meg a népet, mer anélkül tapodtat se tűzön vízen át. Nyócszáz millióbul lekonzultájjuk, oszt jól van. Ki es kűdték a népnek a levelet, szereti-e a zenét. Naná, gyött a válasz abba a minutomba. És az üres dumát? Azt nem, szalatt a póstára megen a nép, nyaka majd ki nem törött. Titokban megszámolták az elsöprő többséget, ami ollyan erős főhatalmazás vót, hogy azon mód kiiratták a hatóságval a pályázatot sok zenére, keves beszédre olyasmikrül, vót-e csőtörés a Bokor uccába, ahun Budapesten a Klubrádió székhelye vót. Vagy hogy nem-e vót. Mer az es hír, nemcsak a botrány, meg a lömondi aknamunka! Na de még mindég akadt ügyvéd, meg úgynevezett civil hallgató, horribile magyar asszony, aki vette a bátorságot, és aszonta, ez nem fer. De fer, válaszolta a szóvivő a komolytalan fölvetésre. Hol pártatlanság van, hékáim, ott pártatlanság van. Maj ha kihirdetik, itt a vége. Ott.

LV. évfolyam 24. szám, 2011. június 17. {#lv.-uxe9vfolyam-24.-szuxe1m-2011.-juxfanius-17.}
=======================================

Egyszer vót, hol nem vót, Rogán Antal ballagott hazafele a forgatásárul, ahun pógármestert alakított. Ment, mendegélt, oszt nagyon elgondókodott. Nem es azon, hogy a felesége kedvin túl mit keres politikus létire egy tévésorozatba, mer azt mán megoldotta, hogy az a förgeteges tálentumjátul van neki. Hanem azon gondókodott, mi vóna péntekre a törvénymódosítanivaló vagy alkotmány. Reá es bukkant izibe, ehun jön az ősz, eliramlik az EU-elnökség, ideje érvényt szerezni a Médiatörvénynek a magyar fülkék neviben, mer itt mán úgy elburjánkodott a tolerancicózás, hogy. No, akkó, numberó egy, legyen a bűntetésbül köztartozás, az tán csak előbb bégyűlik a sok elkövetőtül. Mer lesz helye, hajjaj! Hanem, numberó kettő, a szegény tagjai a magos hatóságnak es emberek, csináljunk nékijük ehhő kicsinke kedvet anyagilag! Életpálya-modellbe. Mer azér nem szép munka a cenzori, valljuk be magam között, gondóta Rogán Antal. Tán a végkielégítésükkel lehetne babráni, hogy nemzeti érdekbül konkrétan ikszre meg ipszilonyra nem vonatkozna a különadó, ötlött néki fölnek, de ez mégse teccett igazán, a csóré izmozás. Valami csibészesebbre vágyott, amire reácsettint Alcsút es, Felcsút es. Hát híjjuk kártalanításnak, csapott eccőcsak a púderos honatyai homlokára. A kártalanításra van különadó? Nincs. Mikó lesz? Ha majd akarjuk, de addig fájront. Ergó ergórum, ha netán elküldjük őköt, kapják meg kártalanítás címin az egyévi kis bérüket, mer, tisztelt képviselőtársaim és ellenzék, ők összeférhetetlenség miján a másik vagy a harmadik Médiatanácsba el nem mehetnek ám dógozni kerek egy esztendeig! S akkó álljanak otthun a konyha kövin segélybül éhenhalva? Nemá! Így es lött, béadta a módosítást, kétség nem fért a sikerhő. Magasrúl nézvést nem vót ez pénz, csak smonca, pár tucat nyuggerdányi iskolaigazgatótúl bé vót szedhető, s mi ez a magyar igazság, meg a nemzeti ujjészervezés oltárán? Piha! No itt a vége, fuccs el véle.

LV. évfolyam 22. szám, 2011. június 3. {#lv.-uxe9vfolyam-22.-szuxe1m-2011.-juxfanius-3.}
======================================

Egyszer vót, hol nem vót, vót honatya, ki se szakpolitikai, se erkölcsi szempontbúl le nem nyelhette, hogy nem végzik ki díszelőadáson Alföldi Róbertet, a Nemzeti Színház igazgatóját, hanem csak kerékbetörik a mozsdatlan szája végett, amivel valami ügön nem szépet kívánt eggy ifjú leány-személnek a Nyilastévébűl, libezsibuzomcsi lévére, aki még ha hallgat es, az es erős túlzás. Na, aszonta Pörzse Sándor meg Novák Előd, mán itt nincs mit tenni, mán csak a járőrélőlánc maradt meg a gúny vitrioljával győzedelmeskedő szellem ereje. Ki es vonútak, ahogy szokás, alakzatba, szebbjövők, szebbmúltak, csendőrök, miazmák. Mind, akibe szorút erkölcs. S hozott köcsögöt. Mer ez kritérijom vót, a köcsög. Álltak ottan, skandállották, amit szoktak, hezzá még, hogy „mossuk ki a száját, húzzuk le a klotyón”, továbbá, hogy „addig jár a köcsög a kútra, amíg el nem törik”. Ezen bármeddig tudott nevetni az egész Stand up Kommandó! De álhatatossan ám, nem szalmaláng! Nyaratszaka vót mán, átak a verőfénybe, oszt nagyon meg vótak elégedve, hogy nincs szemernyi mozgás odabe. Se közönség, se színész! Hanem eccör ősz lett, oszt nem meggyöttek a színészek meg az igazgató? De! Alföldi főzetett egy levest, átak sorba, jutott minden köcsögbe, valahogy megették, oszt tűntettek tovább. Hanem az ominózus személ egyre csak provokálta őköt, hogy tessenek béjönni, külön előadják nékijük a valamit, amit csak akarnak, vígat, szomorút, Mein Kampfot. Na, ekkó mán kihúzták magokat, hogy mindennek van határa, hogy mán ők létükre, há hogy mennének bé abba a marha fertőbe? Még majd hogyhíjjákot kapni?! Ha eddig nem, eztán mégúgyse! Meg mi lesz addig a köcsögvel? Há hozzák bé! Höj ne má né, kultúrember csak nem jár köcsögvel színházba! Hát akkó hagyják künn. Hát hogy künn? Hát ellopják tülük, ahogy az országot! Na, akkó azok kigyöttek magik, hogy majd eljáccák odakünn a perverz ez meg azukot. Lett ollyan füttykoncert, leszaggadt az eresz. Ne má ővélük így játszódjanak! A magyarval! Ezzel nem vót megoldás. Mán a Vidnyánszky Attilát es leváltották rég, de csak álltak. Állnak ott azóta es. Dudállanak a köcsögbe. Járőröznek. Nevetnek. Sírnak. Nyugdíjba mennek. Állnak, amíg meg nem halunk.

LV. évfolyam 21. szám, 2011. május 27. {#lv.-uxe9vfolyam-21.-szuxe1m-2011.-muxe1jus-27.}
======================================

Egyszer vót, hol nem vót, mán akkoracska munkanéküliség se vót a hazában, mint a bolha bibircse, s mán egy rákfene vót csupántli a Kárpátok alatt: a korengedményes nyugdíjas. Egy szíp nap el es határoszta Lázár János meg Balsai István, hogy a saját jól felfogott érdekibe, ezt a népséget visszavezeti a munka világába. Na, béültek, amibe béültek, nem Audi, oszt közterületfelügyelőnek őtözve elindultak a Széll Kálmán térre. Nízelődtek, elegyedtek. Aszonta az egyik: hej, azér mégescsak gamatság, hogy abba a Moszkvába nincs Széll Kálmán tér! Há mit képzölnek ezek!? No, maj szólunk a Martonyinak, felelte a másik, de ekkó főtünt az első elkövető. Reámentek, igazótatták, s azonkézbül átadták néki Orbán Viktor levelit, hogy tisztelt Vonalkód, az Ön nyugdíja messzemenően sérti az Ön igazságérzetit, ezér örömmel közöljük, hogy visszavezetjük Önt a munka Magyarországába. Az illető köszönte, állott egyik lábárúl az egyikre, és monta, hogy ő kicsinyég rokkant tűzoltó vagy rendőr, iksz éve. Ahhó képest beh jól néz ki, monták a honatyák, de ne rettenjön meg, az emberek kormánya nem tervezi eggyösszegbe visszafüzettetni az iksz év korengedményt. Na, az az ember kis hiján főderült. Hanem mátul nuku nyugdíj, ellenbe dógozni köll, mint mindenkinek, ha a haza Üdve azt izeni, tessék beülni a célszemélynek. Mikó főjött a Kaszahugy, mán ott ült vagy negyvenezer korengedményes a hátsó ülésen, a többi szökésbe. No jól van, főcsapták a nénónénót, oszt padlógáz ad astra. Akkó az első illető megkérdte, hogy hát méges, mit kőne dógozni, ha vóna, de a két verbunkmajszter csak mosolygott a nehéz teher alatt, hogy az mán legyen az ő gondjuk. Köszönte szépen a zember, hogy ennyire a vállukon hordozzák őtet, de aszonta, méges, szeretné tudni, hun es vóna az a munkahely konkrétice. Konkrétice a munka világába, hun máshun, válaszóta fénylőveres orcával Lázár és Balsai, oszt boldogan mentek, amíg meg nem haltak.

LV. évfolyam 20. szám, 2011. május 20.
======================================

Hol vót, hol nem vót, vót egyszer egy önkormányzat, csak szomorú cefetül. Aszonta: ej, haj, ihol a május es, oszt se híre se hamva, hogy hun kerül kialakétásra az Alkotmány Hatálybalépésinek Emlékhelye Országzászlóval, amit csak le kőne rendezni, ha má nincs Újbudának ilyenje! Penig nagy az igény rea, százak, ha nem ezrek tematizálkodnak azon, hogy világ csúfjára nem lesz nékijök hun ünnepölni 2012 január elsejit, ami mostantúl nem az Újév innepe leszen, hanem Szent Hatálybalépésé. No, még ki se monta e panaszt, mán meg es felelte, hogy legyen, ha mán illyen elementális a zemberi igény. Csakhogy hun legyen?! Hát ahun igény van rea, a Petőfi híd budai hídfőjinél. No, akkó hatástanulmány keretibe főmentek a fészbukkra tapogatózni. Ott meg mit tanátak? Tízezernél es több aláírást, hogy „Országzászlót meg Alkotmány Hatálybalépésinek Emlékhelyit a Ződ Pardon helyire!” S ezt fölnőtt magyar adófüzetők, tiszta orcájú fiatal választók követelték. Lehet azoknak aszondani, hogy nem, ha csak jelentős társadalmi érdek nem fűződik hozzá? Ha aszongyák, mindennél fontosabb a Preambulum-mondó-verseny?! Ugye, hogy nem lehet! Így aztán a Ződ Pardont meg a Cafe del Rijót ledózeróták, s lett ott Országzászló meg Emlékhely, Pusztaszerig ellátszott. Hanem azzal az egész Székesfővárosba kitört az Országzászló-láz. Má’ minden romkocsma lesózott területin, minden alternatív helyen ott állott a Rúd, körötte meg a Hatálybalépési Emlékhely. Mán mozgó Országzászlókat köllött béállítani, úgy mentek hívásra szirénázva. Bé nem telt vóna véle semmiér se a nemzet, penig mán a napot takarta el a sok lobogó meg árbocrúd. Nem es rudak vótak ezek, hanem igenyest tornyok. Ha a Magyarok Istene a hegyükbe csapta vóna a Mercedes-jelvényt, bizon mondom, főszállottak vóna a sok áramtó, amit termeltek vóna. De így csak csattogtak, s bódogan éltek, amíg meg nem.

LV. évfolyam 19. szám, 2011. május 13
=====================================

Egyszer volt, hol nem volt, Makovecz Imre bément a Vigadóba. Kérdezte tőle a kapuba egy bandaszívű firkász, hogy mér lett anno a Magyar Művészeti Akadémia. Azért, hogy legyen, vágta reá a bölcs ember. Lett es, csak nem vót használatba véve a kormányzat átal! Vót akadémia másik es, irodalmi és művészeti, a Széchenyi grófrúl elnevezve, de azt meg ki hozta létre? Nem pont az a fizetett és támogatott erő, aki mindig megakadályozza a magyart, ha kitalál valamit? De! Na, így senyvedett ez a grémijom, amíg fő nem gyött a nap, Orbán Viktor képiben. Akkó ott tanálta az elnök az első és utolsó Magyar Alkotmányba az ő Magyar Akadémiáját kiszerkesztve. És nem ám azér, mer epp Felcsútra tervezett a királnak egy Labdarúgó Akadémiát, igaz, utóbbi ki es maradt az Alkotmánybú. Há minden nem lehet benne! Példájulnak a másik Akadémia. Amit hogy hí a szókimongyő elnök? Bandának! S kik vannak abba áperté? A zsidók! A furtonég fölényérzetükkel a magyarsággal szemben. Akik nem átallják fasisztának tartani azt a Horthy Miklóst, aki a bécsi döntéseket szőrin megülve örökre bévonult az elcsatolt területekre. Hát akkó mit akarnak? Örüljenek, hogy. Ellenberger a Magyar Művészeti Akadémia meg fogandja kapni a főcsinosított Magyar Vigadót székháznak, meg évi száz milla forint apanázsiát. Jól fog az, ha a kormány az ő kürtőjükön átal akar belészólni a kultúrába, hejszen a 160 tag nem lesz mindig 160. Fog ott ollan duzzadás lenni, szemit kiveri a sok értelmiségi szemétládának. Mer a legfontosabb a szeretet. Egy valamije nincsen még a nagy elnöknek, kikristályosodott programja. De nem es köll az, ha világos a cél: ne má a magyar kultúrával szemben álló döntések szülessenek, hanem olyanok, amelyek figyelembe veszik a kialakult állapotokat. Példájul, hogy mi van az Alkotmányba, oszt kalap. Aki nem hiszi, annak járjanak utána.

LV. évfolyam 18. szám, 2011. május 6.
=====================================

Vót egyszer, hogy Kósa Lajos nem nagyot álmodott, hanem sok kicsit. Mer álmában egyszer csak elindútak, oszt jöttek ezrivel a szegény gyerekek a Piac utcán. Romák, magyarok vegyest. Potyogtak az égbül, el nem álltak se Debrecen-, se országszerte. Mind éhes vót, tanulatlan és keserű, s nem vót nagyobb a jövője, mint egy műanyagpohárnak, ha Loki-meccs alatt bésodorja a szél a pályára. Szerencsére Kósa Lajos azt is megálmodta, mit kell tennie. Ingbe-glóriába csöngetnie kell, s üstöllést béhíni az összes képviselőt. Jöttek es, épp csak terepjárót húztak a pizsamájokra, s állottak egyik meztéllábukról a másikra, várták, hová lesz a kilukadás. Kósa Lajos összefoglalta, hogy mi potyogott néki az égbűl, majd közel hajolt a mikrofonyhó, hogy vóna itt ez a futballstadion, amit az én Orbán komám nékünk ígért a köz pénzibül. Ugye, hogy vóna? Hát, vóna, ha lesz, mondották az atyafiak. Ekkor a polgármester mint egy Széchenyi-Roosevelt István kihúzta magát, s aszonta: nem lesz! Mert ezt a tizenkét milliárd magyar forintot mi közfelkiáltással a magyar gyermekszegénység elleni program támogatására odaajánljuk. Ez csak ahhó képest sok, amennyi eddig jutott reá. De ahhó képest becsületes summa. Sáfárkodjanak vele, akik értenek hozzá, oltsák a tüzet, ha mán munka nincs, oltsák, amíg bé nem vezetjük a halmozottságba a négyszázezer, usque, tízezer új munkahelet, hogy addig is legyen valami, a Kánaánig. Ha mán kurtítunk segélyt, ellátást, mifenét. Ha mán kurtít a szükség, legyen ez a segítség. Nagy éljenzést, meg közfelkiáltást hallott az álomban, erre ébredt föl. De egy magóg vagy, Lajos, morogta, de nem érezte rosszul magát, hanem jól a bőriben. Aki nem hiszi, járjon utána.

LV. évfolyam 17. szám, 2011. április 29.
========================================

Egyszer vót, hol nem vót, Orbán Viktor egy este bément a Királyi Tévébe. Mán elmúlt a Húsvét, föltámadott a Nemzet, megszikkadt a schmitti ténta, fő vót véve a történeti alkotmány fonala, várta es az állomáson a csendőrség a romákat, kik gyöttek megfele az üdülésből, egyszóval rend vót, nyugalom. Méges! Egy nagy stratéga megérzi, mit lesz mit tenni. S nem akkor megyen át a hídon, amikó ég. Rá es kezdett a beszédjire szépen, hanem egyszercsak félredúrta a papírt, belenézett a nép szemibe, s aszonta. Jól tudom, mert hallom hű kémeimtül, hogy éngem a magyar vidéken átulcettig le-lecigányoznak, s nem epp barátilag, ellenben pejoratíve. Nos, kedves nép, bévallom, a hír igaz, roma vagyok. Felelős magyar miniszterelnökként innent üzenem az ország népinek, hogy igenis, ebbe a gamat helyzetbe, minek létrejöttibe, sokakkal együtt, nagy az én saram, mást nem tehetek, mint hogy magyar cigány vagyok. Úgy ám! Hónap nulla órátul fogval éngem aláz meg Szijjártó szóvivő az egyeztetett üdültetési poénjával­; az én édesanyámat követik a bótba szorosan újnyilas honfitársaim, kiknek a szavazatjára igen ácsingóztam vót és lesz; az én húgomat, az én pulyáimat pisiltetik bé a reflektoraikkal éjszakánként, továbbá éngem akar táborba záratni és sterilizáltatni némely parlamenti képviselő, cetera és cetera. No, így beszélt Orbán Viktor, de annyira, hogy egészen megfiatalodott belé, még a szakálla es bódogan kinőtt, amíg meg nem halt. Itt a vége, fuss el véle.

LV. évfolyam 16. szám, 2011. április 22.
========================================

Egyszer vót, hol nem vót, főment a Királyi Magyar Televízió a Várba, nemá ott ne legyen, mikó maga Schmitt Pál aláírja az alkotmányt. Meg vót nékijük terítvel, magyar zászló, EU-zászló, sonka, tojás, Szent Korona, mer azt fővitték nehezéknek. Vót egy koronalift, abba. Két riporter vót, az egyik térdelt, a másik dettó. Mondotta, aki térdelt, hogy Bullának se túlzás nevezhetni, ami ott fekszik az Elnök Úr asztalán, lévén úgy ki van dógozval, mint a leghúsvétibb magyar sonka vagy legmagyarabb húsvéti, lényeg, hogy ollan érett. Érettünk szenvedett, vette átal a szót, aki térdelt, kereszthalált Jézus Krisztusunk, akinek a Föltámadásának évfordulóján ez az Új Időszámítás sorra kerül. Az Ön messze ellátó Kézjegye, amivel legott aláírja Magyarország Alkotmányát, Szent Istvánéval fog vetekedendeni. Schmitt Pál orcáján átsuhant, ami átsuhant, s aszonta. Kedves Magyar Nép, néztem balrúl, néztem Jobbrúl, nincs ez még kész. Meg nem es a többségé, epphogy a választók harmadáé, ha. Átérezve a pillanat jelentőségit, én ezt magyar hazafiként nem írom alá. Ezzel fölállt, vonult kifele a termein átal. Akkó a síri csöndbe beléklakkant egy taps. Osztán kettő, három, kilenc, hetvenhét. Akkora taps, mint még az Olimpián se. Bódogan élt, amíg meg nem csördült a telefon. Itt a vége, fuss el véle.

LV. évfolyam 15. szám, 2011. április 15.
========================================

Egyszer vót, hol nem vót, útba vót neki, azzal Orbán Viktor fölment a várba. Bécsöngetett. Schmitt Pál épp otthol vót, leckézett. Gyere, Pali Gyöngyöspatára, béjelentkezünk a Véderő kiképzésire, nem árt az a mozgás a terepen. Boksz, airsoft-lövészet műanyag golóbisokkal, kis éji harcászat. Schmitt bécsukta a füzetit, ezútta’ nem ellenközött, ment. Útközbe fővették a Kövér Lászlót meg a Pintér Sándort, vót még hely hátul, ne fogyjék hiába az a drága karvalybenzin. Monták, hozzanak bokszkesztyűt. Nem vót forgalom, csak pár rendőrmotoros darualakzatban, hamar leértek. Na, csöngettek, béregisztráltak. Ezután részt vettek a tábor marcona életibe’, edzett sportolók lévén maguk es. Az esemény időtartama alatt beszédet mondott Farkas Flórián. Schmitt Pál ezalatt béírt a vendégkönyvbe, azt, amit kell: „már eleink, e legbékéseb nép is fegyvert s vitézt énekeltek, amit szívből kivánok eská”. Azomba’ tett egy bíráló észrevételt es, mondván, airsoft helyett csak szebb lenne a „léglágy”, melyet V. Dereő a Kárpát-Magyar Nagyhaza nevében meg is ígért, majd haza lett a haladás. Boldogan éltek, amíg itt a vége, fuss el véle. A címer meg így lett: hétszer vágott mezőn gyöngyös pata audiban.

„HA BÍROM NYELVVEL, TÉMA VAN BŐVEN” - Károlyi Csaba - Interjú Parti Nagy Lajossal {#ha-buxedrom-nyelvvel-tuxe9ma-van-bux151ven---kuxe1rolyi-csaba---interjuxfa-parti-nagy-lajossal}
=================================================================================

Parti Nagy Lajos közreadott az idén hétről hétre harminchét magyar mesét az ÉS-ben, melyek most nagyon eltaláltak valamit, irodalmi és politikai értelemben egyaránt. Vannak olvasók, akik a heti lapszám olvasását az első oldal után rögtön ezzel folytatják, van, aki ezzel kezdi. Magától adódott, hogy a Magyar mesékről kicsit alaposabban is beszéljünk. A szerzőnek a könyvhétre jelent meg Az étkezés ártalmasságáról című új kötete, idén újra kiadták Szódalovaglás című 1990-es híres verseskötetét, s most karácsonyra jött ki rutinglitang címmel Presser Gábor Parti Nagy verseire írott zenéit tartalmazó CD-je és a hozzá kapcsolódó könyv, melyben a megzenésített versek olvashatók, erről is beszélgettünk. Mindemellett az író újabb színházi munkáiról is szót ejtettünk.

- Amikor fölé írtam a címet, és eleve a Páratlan oldalra szánva elküldtem, már sorozatként gondoltam el. Én is mesének hívom őket, noha valóban ál-mesék, egy lehetséges népmese-nyelvet imitáló - hát, micsodák is? Egypercesek? Glosszák a tízes évek margójára? Nem tudom. Rövid szövegművek, jelentsen ez bármit. Úgy látszik, ahogy öregszem, fordulok vissza a vers felé, s bár soha el nem hagytam, megint egyre jobban érzem magam a töredékben, a cédulákban, a kis szövegtestekben, lényegében a vers sűrűségében. 2000-2300 karakter hosszúságra álltak be, szinte maguktól, az ember egy ülésből felrakja, aztán reszelgeti, pontosítja, szöszöl vele, amíg csak ideje van rá. Kicsit úgy működnek, mint egy szonett: hozzáírhatsz, de akkor vegyél is el belőle. Szóval adta magát a forma, nem sokat gondolkodtam, mikor áprilisban az első darab nyersét, Gyöngyöspata apropóján, egy e-mail-ben megírtam, levelezvén barátaimmal erről a gyalázatról. S akkor többen, legelőbb György Péter visszaírt, hogy ez a Páratlan oldalra való, mért nem adod az ÉS-nek? És én adtam, jó ötlet volt, jó pillanatban.

- Miért pont április elején írtad meg az elsőt? Mi volt akkor a levegőben?

- Semmi új, épp csak egyre áthatóbb, émelyítőbb lett a fülkekölni bűze, a hatalmi arroganciáé, hazugságé, cinizmusé és/vagy ostobaságé, keveredve a gyávaság, azután a szegénység, a kiszolgáltatottság, a tehetetlenség szagával. Jellegzetes, otthonos illatelegy, az utóbbi száz évben elég sok változatát szagolhatta fölülről és alulról, aki élt-halt ezen a tájon. Ha nem pont az történik, ami áprilisban Gyöngyöspatán történt, hogy az állam magára hagy, cinikusan félrenézve náci szabadcsapatok kezére ad egy települést, akkor is elkezdtem volna valami ilyesmit. Hogy egy hagyományos, mégis szabad műformába, irodalmi térbe „becsatornázzam” az írói, állampolgári köz-érzetemet.

- A mese forma adta is magát...

- ...Igen, a mese-imitáció. Pár éve Banga Ferenc rajzaihoz különféle népek valódi meséit írtam át, a cselekmény nagyjából maradt, de kapott egy új, azaz régi nyelvet, ami hordoz ugyan különféle tájnyelvi jegyeket, de azért egy kvázi nyelv, természetesen. Műnyelv, akár az összes többi nyelvem. Ez volt A pecsenyehattyú és más mesék.

- Nem, mert nem akartam, hogy rögtön kényszerré váljon, de adta magát a heti gyakoriság, és én gyorsan megadtam magam. Életképes, tágas volt a mesekeret, elbírt és elbírtam, mindig van, ami „egyszer volt”, ami „hol volt, hol nem volt”, s aminek mindig „itt a vége”. 1990-93 közt, mikor az első kisprózáimat írtam, az is rögtön sorozat volt, a Magyar Naplóban jelentek meg a Se dobok, se trombiták, ott is engedtem a kényszernek, sőt magamra húztam, pedig elég lidérces, ha leadás előtti este leül az ember az üres papír elé. A mesék esetében: olykor a leadás reggelén és az üres képernyő elé ülök, de anyag, téma ugyanúgy, sőt még úgyabban van e piros-fehér-zöld féltébolydában. Persze ha csak az anyag van, az kevés, az anyag önmagában semmi, hogy lesznek-e belőle érvényes, kicsi nyelv-művek, hogy mit tudok kezdeni vele, ez az írói tét, a munka tétje.

- De, fenyeget. A közélet rengeteg mindent produkál, viszont eléggé egylényegű dolgok a felháborítóak. Mondhatni, a rezsim ámokfutócipője jó ideje igen hasonló kaptafára készül, nem lehet nem látni, hogy a király meztelen, ehhez képest a főhatalom birtokosai újabb és újabb szabóságokba járnak parádézni, retorikai divatbemutatókat tartanak egyre villámlóbb szemmel. A kérdésed másik fele nyilván az, hogy íróilag nem kezdenek-e túlságosan hasonlítani a szövegek. Lehet. Már most érzem néha, hogy még ez a mesetér is tágasabb a kisszerű „nagypolitikánál”. Azon vagyok, hogy ne üljenek le, ne szűküljenek be, de nincs mese, egy hetente írt kispróza-láncnak óhatatlanul vannak gyengébb, szikrázatlanabb darabjai.

- Ilyenfajtákat nem. Gyurcsány rosszul kormányzott, de demokrata volt és maradt, és eszébe se volt átlépni azokat a határokat, a jogállaméit, amiket ez a rezsim kéjes elhivatottsággal tapos szét napról napra. Az MSZP-nek borzasztó nagy a felelőssége abban, hogy Orbán Viktor most így és ennyire országol, de azok a kormányok minden bajukkal és gyengeségükkel is közelebb álltak ahhoz a minimumhoz, amitől én nemcsak kibírhatónak, hanem élhetőnek képzelném Magyarországot Európában. Ez a magát kereszténynemzetinek, sőt konzervatívnak hirdető, a népet mélyen lenéző alsó populizmus semmi egyéb, mint centrális erőtérfitogtatás, egy natúr hatalom- és vagyonkoncentráló vállalkozás, aminek cégvezetői hol Kádárt, hol Rákosit alakítanak egy horthysta jelmezbálon.

- Igen, ami itt ma történik, az ellen minden konzervatívnak, minden demokratának, minden hazafinak tiltakoznia kellene.

- Besorolnak így is, úgy is. Eleve be vagyok sorolva, a liberálisság szitokszó lett, a hazaárulóság finomabb vagy durvább szinonimája. Ha az ÉS-ben egyfolytában a demokratikus ellenzéket kritizálnám, lenne rajta mit, akkor is ugyanígy, ugyanide lennék besorolva. Igen, én a mindennek jött, és a mindent bekebelező jobboldali kurzust kritizálom, mert visszaélve a választási többség felhatalmazásával tönkreteszi Magyarországot. Egy jobboldali demokratának ma nagyon nehéz lehet. Elhinni, amit lát. Vagy épp nem elhinni. A jobboldali médiának sem lehet egyszerű a dolga. Kisgömböcként már rég fölette a nyilvánosságot, de még mindig kisebbségben érzi magát lelkileg. A jobb része lassan így is fölocsúdik az eufóriából, ami nem könnyű, a balliberális médiá­nak se volt könnyű annak idején, noha összehasonlíthatatlanul kritikusabb volt a kormányoldallal, mint amilyen ma a kormánnyal a jobboldali sajtó. Pedig lassan nem lesz mit szalonképessé tenni. Félni viszont azon az oldalon, úgy látom, jobban lehet, a vezérelvű szisztéma igen nehezen és hektikusan tolerálja az övéi kritikáját. Ugyanakkor blogokban, szakmai vagy társasági beszélgetésekben hál’ isten a konzervatív oldalon is formálódik a kritika.

- Az akkorit igen empatikusan nézem. Számomra az akkori ellenzéki szerepek sokáig alig váltak szét, a fennállóval szembeni kritikusság, politikusság mindkét, mindahány szereprendszer képviselőjére jellemző volt. Hogy úgy mondjam, közös volt az ellenség, a maihoz sokban hasonló nyegle és cinikus féldiktatúra. A beszédmód meg, például Nagy Lászlóé, egyik fontos igazodási pontom volt kezdetben. A mai szereprendszerben a magát népinek nevező jobboldal kettéosztotta az országot nemzetire és nemzetietlenre. Sajnos, bár értjük és használjuk őket, baj van a fogalmakkal, szerintem nincs nemzeti meg nem nemzeti irodalom, jó van és rossz, hiteles van és hiteltelen, tehetséges és tehetségtelen, toleráns és intoleráns, például. S persze önmagában is sokféle szerző, aki így vagy úgy gondolkodik a műveiben és azokon kívül. Én azt az irodalomfelfogást, azokat a műveket és életműveket, melyek igazán fontosak nekem, sokkal inkább látom az egyre vehemensebben nemzetietlennek titulált halmazban. Nyilván elfogult vagyok, ki nem?, de esküszöm, nem politikailag. A „nemzetietlen oldalon” is van mű és szerző bőven, aki nem áll hozzám közel. Ezzel együtt, legalábbis a jelenlegi kurzus felosztása szerint, és nem csak az irodalomról beszélek, nem látom igazán összemérhetőnek a két „tábor” művészi potenciálját.

- Örülök, hogy közölte az ÉS ezt a levélváltást, s közli a hozzászólásokat. Fontos tárgy, benne van a levegőben, van mit beszélni róla. Azt hiszem, az író eleve politizál, már a tény, hogy megszólal a nyilvánosság ilyen vagy olyan fórumán, a poliszt illető és értelmező gesztus. A kérdés a miként, a mennyire, a hogyan - a művészetben amúgy is ezek a fontos kérdések. A politikai költészet határait Radnóti is, Bán is, érthető okokból, a kategória megfoghatatlanságától tartva, szerintem kissé szűken vonta meg. Politikai költészet az, amelyik elküldi a fenébe a kormányt, az oroszokat, föl akarja akasztatni a királyokat, talpra akarja állítani a magyart, plusz egy az egyben hazaszeret vagy nem szeret. Ez igaz, de mindaz, amit tán közérzeti lírának lehetne mondani, például a ’80-as években, az is politizált, erőteljesen, világosan, ahogy Balassa Péter mondta, hátat fordítva mutatott rá egy romlott, beomló rendszerre. Szerintem az, ahogyan Tandori Dezső visszavonult a madarai közé, az még politikailag is volt olyan erős gesztus, mint némely direkt politikai költemény. Én Tandori gesztusait tartom olyan fontosnak, mint Nagy Gáspár igen tisztességes Nagy Imre-versét, irodalomtörténetileg is, erkölcsileg is. És Petrinek sem csak a szamizdatbéli verseit tartom politikusnak, hanem az egész életművét, azt a beszédmódot, hangot, mely eleve szemben állt minden szabadsághiányos, szabadságellenes rezsimmel. Nemigen tudok elképzelni Tar Sándorénál politikusabb írói attitűdöt, pedig direkt módon tán sosem politizált. De az a mű, ami a szegényekről, a kiszolgáltatottságról úgy tud beszélni, mint Tar életműve, az igenis politikus.

- Ilyesfélék. Csakhogy Tar a ’90-es években, a népi-urbánus érdekközösség teljes felbomlása után egyre inkább urbánusnak számított. Olykor még a posztmodern skatulyájába is bele akarták szuszakolni, amiből, mármint a posztmodernből, valamiféle fantom és vízválasztó kreá­lódott, elég nevetséges módon. Sokakra, Bodor Ádámra vagy Závadára is ráhúzták a posztmodern vizeslepedőt. Egyfelől, a „nemzetietlenek” részéről, igazolvány volt a korszerűségre, az európaiságra, a modernségre, másfelől, a „nemzetiek” részéről, billog a liberálisok, idegenszívűek, urambocsá’, zsidók homlokán. Magyarán: a zógenante nemzeti oldal, tisztelet a kivételnek, minden írót leposztmodernezett, aki nem tetszett neki.

- Épp nyolc éve, 2003 karácsonyán elhangzott a Tilos Rádió adásában egy vállalhatatlan, részeg és infantilis ostobaság, hogy ki kéne irtani az összes keresztényt. A rádió kitiltotta az illetőt, ezerszer bocsánatot kértek, lementek kutyába, sírtak-ríttak, de a Jobbik és a Polgári Körök hecckampánya nem maradt abba. Tudatosan szított, ormótlan hipokrita cirkusz volt. 2004 januárjában volt a Tilos előtt egy tüntetés, akkor elég szörnyűnek ható, mára e tájon már föl sem tűnő antiszemita, ostobány beszédekkel. Ez után én úgy döntöttem, hogy mivel a három beszélőből kettőhöz nincs közöm, de Döbrentei Kornél kollegával egy írószövetségben vagyok, én abból tiltakozásképpen kilépek. Nem akartam szervezkedni, összebeszélni senkivel, megírtam és elküldtem a nyilatkozatot az ÉS-nek meg az írószövetség elnökének. Ezután nagyon sokan kiléptek. Nem gondoltam, hogy beindítok egy láncreakciót, de nem lepődtem meg, tőlem függetlenül sokan hasonlóan gondolták, épp úgy jött ki a lépés, hogy az én nyilatkozatom volt az első. Ami utána jött, az írószövetség maszatolása, szépen beigazolta, hogy már előbb ki kellett volna lépni. Ez azért volt a „legismertebb eset”, mert a média tudott vele mit kezdeni, rögtön elhelyezte a bal-jobb tengelyen. Szóval volt egy helyzet, amelyben tiltakozásképpen tudtam mit tenni. Nem mindig van, de ha megkérdeztek, előtte is, utána is elmondtam a véleményemet. Ez nem azt jelenti, hogy az írásaimban, a mesék itt és most kivétel, úton-útfélen aktuálpolitizálnék. Nem voltam és nem is leszek párt tagja, de értelmiségiként, civilként adott esetben támogatok ügyeket, mozgalmakat. Kötelességnek ezt nem mondanám, mert nem szívesen írnám elő másoknak, hogy mit tegyenek, de nekem fontos.

- Jankovics Marcell kérdésére az a válaszom, elképzelhetetlennek tartom, hogy az általa említett MMA-tag és kettős-tag kollegák, épp mert „elég jók”, azt gondolták volna bármikor, hogy kinevezhető valaki világhírű írónak. Én a frusztrációról beszéltem, és úgy látom, nem ok nélkül, amit az okoz, hogy bizonyos dolgok fölött - tehetség, szerencse, világhír - nem diszponál még a legkiemeltebb művészeti szervezet sem, sőt a Nenyi sem, a Fülkeforradalom sem, az Alaptörvény sem. A Nobel-díjat nem lehet megszavaztatni egyéni képviselői indítvány alapján a jó kis kétharmadunkkal. A „ha mi úgy gondoljuk, mért nem gondolja úgy a világ?!” meg a „bántják a magyart” kesergése emberileg talán érthető, de rossz, jellegzetesen magyaros reflex. Ha előbb nem, mikor a Frankfurti Könyvvásáron, 1999-ben Magyarország volt a díszvendég, már világosan látszott, hogy ha a német kiadóknak Kertész kell, Nádas kell, Esterházy kell, azt se az írószövetség, se az ilyen-olyan bizottságok nem tudják befolyásolni, noha lenne rá igény. Persze menedzselni, népszerűvé tenni, „megcsinálni” lehet valakit érdemmel is és érdem nélkül is. De mondjál olyan jobboldalinak, nemzetinek besorolt szépírót, Wass Alberten kívül, akit ez a médiabirodalom az utóbbi években a széles, a nem párthű közvélemény előtt magasabb ismertségre, irodalmi rangra tudott emelni!

- Hát nem, és akkor még finom voltál. A kormányzatot se érdekli a kultúra. Ez az előző Fidesz-kormányhoz képest komoly változás. Egyfelől álmodozás van és ötletelés, másfelől negligáció, lesajnálás. Ami intézmény nem hull az ölükbe magától, azt kivéreztetik, aztán megmentik a klientúra számára. Dörner György kinevezése pontosan megmutatta, mit jelent ez a cinikus semmibevétel. S azt is, hogy nincsenek határai. Egy nyelv van, az erőé, és kalap.

- Nyilván lesz. Ha előbb nem, az első választások után biztosan. Van persze rengeteg kérdés, mit bír a kronológia mint kompozíciós elv, hány kaptafám van és lesz, és így tovább. Ami az alakulásokat illeti, persze, rendeződik be ez a folytatásos szöveg-világ, hétről hétre találom ki, tehát van benne esetlegesség, véletlen, a nyelven kívül meghatározza a szemem előtt zajló politikai szappanopera állaga és dinamikája meg persze az én tudomásom, figyelmem, kompetenciám, hogy mit tudok megírni. Igen, tetten érhető valamiféle mesésedés, ezért lett például a vezérből I. Fülkefor, és így tovább. Nagyon modell után én nem tudok dolgozni, megunom előbb-utóbb.

- A helyzet egyértelműen színpadi helyzet, ha talán nem is drámai. Eredetileg monodrámának gondoltam, ha már a címet Csehov egyfelvonásosa, A dohányzás ártalmasságáról inspirálta. Aztán volt egy időszak, mikor rendes színdarab akart volna lenni, több szereplővel, de rájöttem, engem az én hősöm előadásában az érdekel, mi módon tudom róla a lehető legtöbbet általa és egyedül általa elmondani. Az áriája érdekel. A dikciója, nem az akciói. Így vált epikai problémává. Bár én, azt hiszem, nem tudok kétféle, színpadi és „könyvi” mondatot írni. Számomra ez egy éppúgy olvasható, mint előadható szöveg, lesz is belőle előadás a jövő évadban, Csuja Imre fogja játszani, Máthé Zsolt rendezi, én meg összehúzom a könyv három órájából a színpadi előadás másfél óráját.

- A vers az nagyon furcsán alakul, de alakul. Amióta Dumpf Endre mint beszélő, mint médium van, amióta tehát írom az Őszológiai gyakorlatok darabjait, illetve amióta íródnak, meglódulva és meg-megállva, azóta másfajta vers alig születik, nincs másfajta vers, ez a tér mindent felvesz. Hogy alig verselnék, azt viszont nem mondanám. A három Moliére-átirat az háromkönyvnyi vers, életem leghosszabb versei, ha úgy tetszik. A Tartuffe eleve versben van, én a rímes alexandrinból rímtelent csináltam, értelmetlen lett volna egy éven át azzal küszködni, hogy Vas István nagyszerű rímei helyett újakat találjak ki. De az Úrhatnám polgár és a Don Juan eredetileg próza. Azzal hogy átírtam őket versbe, rímtelen alexandrinusba, egész más dimenzióba kerültek. Vagyis, ha úgy tetszik, a leghosszabb terjedelmű műveim, melyekben az archaizálás tetten érhető, versek, átírások. Ami az „archaizálást” illeti, az elmúlt évtizedben kicsit elkezdtem unni azt a beszédmódot, „maimagyart”, ami az írásaim egyik, olykor legfőbb rétege volt. Már A vak murmutérban is kevertem az archaikus, nagyjából XVIII. századi, nyelvújítás előtti nyelvet az úgynevezett „mai” nyelvvel, s volt ilyesmi A fagyott kutya lábában is. Vagy például Caragiale Farsangjának átirata is XIX. század végi nyelvimitáció. A három említett Moliére-átiratnak pedig valahol Csokonai táján volt elgondolva a nyelvi bázisa, ebből indult ki az a kortalan, nem létezően valóságos nyelv, amin ezek a hozott történeten alapuló, saját nyelvi művek megszólalnak. Valahányszor beleakadok nyelvújítás előtti szövegekbe, kedvem támad dolgozni velük, húzva, tömörítve, „átkeverve” elképesztően élesek, modernek, szürreálisak. Amikor Alföldi Róbert megrendelte tőlem a Tartuffe-öt, alighanem azt várta, hogy mai magyar nyelvre teszem át a szöveget. De ehhez már nem volt kedvem. Sokkal inkább stilizálni, a verselés által is megemelni egy nyelvet, ami nem Moliére nyelve kor szerint, de innen is, onnan is tudom olvasni, és főleg olvastatni.

- Belegyúródnak, hisz nem tudok és nem is akarok kibújni a bőrömből. Persze nem minden megy bele, nem gondolom, hogy csak magyar meséket fognék írni az elkövetkezőkben, sok tervem van, egy kazalnyi más, régebbi prózai anyagot, prózacédulát kéne egy szerkezetté összeraknom, s ott van, mint folyamatos munka az Őszológia. Ettől még fontosak a mesék, éppoly fontosak, mint bármi más, éppúgy meg kell őket dolgozni, mint bármi mást, legyen az vers vagy próza.

- Miközben a mesék politikai publicisztikaként is értelmezhetők meg egyperces novellákként is. Nem akarod-e esetleg tágítani a kört hétköznapibb témák felé? Vagy pont az a jobb, ha ez ilyen kegyetlenül közéleti marad?

- Nyilván tágulni fog más irányokba is, és tágulnia kell előbb-utóbb. De ne felejtsd el, a Páratlan oldalon, valamint a saját kontextusomban már a hétköznapi, a nem-politikus is politizálódik. Másrészt, amikor a torkomig ér ez a napi, heti őrület, akkor erről kell beszélnem, igen, civil kurázsiból is. Hogy kicsit patetikus legyek, azért, hogy belenézhessek a gyerekeim szemébe, és azért, mert utálom a hazugságokat, mert látom, hogy a tönk, sok-sok tönk szélén billeg az ország, ami ennél azért többet érdemelt. Ha bírom nyelvvel, téma van bőven.

- Akkor megírom, hogy kék tó, tiszta tó, itt van már a Kánaán. De ez akkor lesz, ha nem éheznek gyerekek ezrével, ha nem verik, nem alázzák, szegregálják a legszegényebbeket, cigányokat és nem cigányokat, ha nem fagynak meg télen tucatjával a bűnözőnek nyilvánított hajléktalanok, ha kiskorú magyar prostituáltak nem árasztják el Európát, ha hetente nem erőszakolnak meg fél tucat nőt családon belül - nem sorolom. Az ország olyan kriminális állapotban van, akkor is abban lenne, ha nem ez az ámokfutonc rezsim kormányozná, hogy erről nagyon sokáig írni kell. Úgy látom, kormányok jönnek-mennek, de az egyre lepusztultabb Magyarország alig változik. De hát ez is „politika”, nem? Írhatsz te a hajléktalanság metafizikájáról, két perc alatt a Kocsis Máténál vagy a Fidesz rendpártiságánál találod magad. Vagy az esztergomi sötétség - az is valakik nagyon is konkrét sötétsége, nem? Így van ez, mindenre rá akartak telepedni, rá is telepedtek, mindenhol ők vannak, nincs már hová mutogatniuk.

- Pontosan a CD miatt. Ezeket a verseket egyedül Presser válogatta ki, de az Angyalstoptól a Szódalovaglásig, a Grafitneszig, s egyedül kezdett el zenét írni hozzájuk. Már dolgozott egy éve, mikor szólt nekem, hogy mutatna valamit, mit szólok hozzá. Ültem, hallgattam a nyers felvételeket, nagyon tetszett. Nem lehetett nem tudni, hogy itt most valami nagyon jó dolog születik. Akkor elkezdtünk beszélgetni az anyagról. Voltak olyan dalok, amelyek túl rövidek voltak, s látszott, tovább lehetne őket írni. S ami magamtól eszembe nem jutott volna, most szinte magától megtörtént. Írtam pár strófát, így lett például A tájradír. Vagy a Hozz virágotból lett a Boldog karácsonyt, ami szerintem az egyik slágere lesz ennek a lemeznek. Épp ekkortájt néztem át az újra kiadandó Szódalovaglás kéziratát. Azt gondoltam, ha a szerkezet, az oldalpárok felbontása nélkül be tudom illeszteni ezeket az új szakaszokat, mért ne tenném? Úgy sincs kész könyv, befejezett kézirat sosem. Amúgy a lemezen még két új vers tálalható, egy Pressernek írt születésnapi négysoros meg egy új szöveg Seress Rezső Szomorú vasárnapjára.

- Én inkább úgy mondanám, hogy lassabb és tűnődőbb lett minden. Bölcsebb. Több lett benne az idő. Persze van egy nagyon erős, balkánias dinamika is, hol lelassul minden, hol nagyon megszalad. Egyébként, ha így van, ha szomorkásabbak a dalok, mint tán a versek voltak hajdan, egyáltalán nem bánom. Engem ebben a vállalkozásban épp ez érdekelt a legjobban, hogy Presser mivé gondolja, hová transzponálja ezeket az én régi szövegeimet. A rutinglitang közös munkánk, de az ő lemeze, hisz a zenéi vadonatújak, a versek viszont a maguk szöveges terében már léteztek korábban is. Nagy öröm nekem, hogy ebben a zenei térben megsokszorozódtak, fölragyogtak.

- Igen, voltak olyan helyek a felvételen, ahová fértek, illettek és kellettek csupasz verssorok, azokat jobb volt, ha én mondom. Závada pedig nemcsak fütyül, elképesztően jól, ezt Presser már hallotta korábban is, ezért is került ide, hanem énekel is, az egyik dalt ketten éneklik, lidércesen erős, sűrű, drámai.

- Nagyon szeretem most a Szomorú vasárnapot, ennek a szövege legalább nem jön ki a könyökömön. Mindig más a kedvenc, mindig más akad be a fülembe. A nyár, némafilmből remek dal lett például. Vagy a Csigabú című versből. Rengeteg apróság, zenei trükk van a lemezen, nem véletlen a borítón a szó: „kishangjátékok”. Valóban azok, kishangjátékok könyvben, mert a könyv is Presser ötlete volt, jó ötlet volt, benne van az összes Vető Gábor által tipografizált dalszöveg, az ideális hallgató kinyitja, olvassa és hallgatja, eltölt vele ötnegyed órát.

- Voltak már verseid megzenésítve, mármint nem úgy, hogy dalszövegeket írtál a zenékhez, színházi előadásokhoz, hanem így, hogy a zeneszerző választott a meglévő verseid közül?

- Voltak, elég sok, bár dalszöveget talán többet írtam és írok. Több hangjátékhoz írtam szövegeket Darvas Ferencnek, ő írta, ugye, az Ibusár dalait is. Faragó Bélával Gombrowicz bárkabéli Operettjéhez írtunk 16 dalt, ezek meg is jelentek lemezen. Aztán az Ascher-rendezte Bandy-lányok új dalszövegei a hajdani Andrew Sisters slágereire, de biztos kihagytam ezt-azt. Dés Lászlóval készülünk egy színházi estére az Örkényben, a jövő évadban. Az ő készülő dalaihoz írok szöveget, hogy darab lesz vagy nem, az majd kiderül, de dalok lesznek, az biztos. S a Katonának, konkrétan Ascher Tamásnak írok egy Pinocchiót, alighanem az se lesz zenétlen. Persze ilyen még tényleg nem volt, mint most, hogy egy egész CD-nyi zene készült a régi verseimre. Presser mellett énekel rajta még Bíró Kriszta, Falusi Mariann, Novák Péter, Rácz Zoltán, Szalóki Ági, Váczi Eszter. Közreműködik a frenetikus Csík Zenekar is. Egész különös atmoszférája van ám egy ilyen stúdiómunkának. Néha szinte a hajdani magyar rádió­ban éreztem magam. Öröm volt ott lenni, jelen lenni egy lemez születésénél. Abszolút laikusként figyelni a felvételeket. Hogy hogyan is működik közelről a zenemasinisztaság. Figyelni Pressert, aki, ha hagyják, úgy dolgozik, mint én, ha hagynak, lassan, tűnődve, szöszölősen.
