---
authors: 
- Bokros Lajos
categories: 
- ÉS
title: "Bokros Lajos:A fékek és egyensúlyok elporladása - a populista autokrácia felé vezető csúszós úton"
date: "2011-01-21"
---
> Bokros Lajos: A fékek és egyensúlyok elporladása - a populista autokrácia felé vezető csúszós úton - ÉS ; 2011-01-21

A hírneves brit hetilap, az *Economist* tavalyi legutolsó számában vezércikket közölt azzal a címmel, hogy *Putyinizáció Kelet-Európában* (2010. dec. 18-31.). A vezércikk utolsó bekezdése így szól: „Nem pusztán Magyarországról van szó. Az egész régióban megálltak a reformok még a gazdasági válság kirobbanása előtt. A közszolgáltatások a legtöbb helyen szánalmasan silányak. A média gyenge. A pártok pénzelése a korrupció botrányos forrása. Az egyik érv, ami alapján sok kelet-európai ország annak idején bejutott az Európai Unióba, hogy erőfeszítéseket tettek a politikai és gazdasági színvonal emelése végett, mára meggyengült. Az a gondolat, hogy a nyugati modellt utánozzák, hatalmas törést szenvedett, részben a válság, részben pedig Amerika presztízsének csökkenése nyomán. Mindez termékeny talaj a további putyinizáció számára.”

Sajnos Magyarországról van elsősorban szó, arról az országról, amelynek kormánya éppen most vette át az Unió soros elnöki tisztét. *A tagállamok közül az utóbbi időben hazánk csúszott vissza leginkább a populista és nacionalista autokrácia felé.*

Mint ismeretes, tavaly decemberben a Fidesz gyökeresen módosította a hazai média szabályozását. Ez volt a kormány első olyan intézkedése, amely annyira erős negatív benyomást tett európai kormányzati és sajtókörökre, hogy a tiltakozás nyilvánosan megjelent.

Nagyon fontos azonban felismerni, hogy a médiára vonatkozó törvények és szabályok módosítása csak egy lépés alapvető változások egész sorában, amelyek **túlnyomó többsége a jogállami intézményeken alapuló liberális demokráciát jellemző fékek és egyensúlyok elporladásához vezetett.**

Eme intézkedések büszkén és fennhéjázó módon az úgynevezett áprilisi „fülkeforradalom” által adott „nemzeti felhatalmazás” nevében születtek. (A nyelv a gondolkodás, a nyelvhasználat pedig a viselkedésmód hű tükre.) A döntések úgymond a „legszélesebb nemzeti egyetértést” képviselik, amely a kormány szerint „elutasította az elmúlt húsz év negatív örökségét”. Ez a megfogalmazás pontosan kifejezi, hogy a **Fidesz nyíltan tagadja a politikai rendszerváltozás összes pozitív eredményét**, ennek keretében mindazokat a történelmi változásokat, amelyek Magyarországon a jogállami demokrácia kiépüléséhez vezettek. Végül, de nem utolsósorban érdemes megjegyezni, hogy az eddig megvalósított Fidesz-kezdeményezések egyike sem szerepelt a párt 2010-es választási programjában, tehát a választók nem adhattak felhatalmazást azokra.

A legfontosabb lépések, amelyek ebbe a sorba illeszkednek, a következők:

1\) *Köztisztviselők elbocsátása mindössze két hónapos felmondási idővel és indoklás nélkül*. Ez volt a legelső erősen jogszűkítő lépés, amelyre azért volt szükség, hogy egyszerűen és olcsón elküldhető legyen több száz, az előző kormányok által kinevezett köztisztviselő.

2\) *Rendkívüli válságadók kivetése pénzintézetekre, energiaszolgáltatókra, kiskereskedelmi láncokra, távközlési és informatikai vállalatokra*. Az adó mértéke nemzetközi összehasonlításban igen magas és forgalomarányosan meredeken növekvő. Zömmel az alaptőkét sújtja, hiszen az érintett cégek többsége 2010-ben veszteséges volt. Az adókivetés módja világossá teszi, hogy elsősorban nagy külföldi, multinacionális vállalatok ellen irányul.

3\) *Gyermekkedvezmények a személyi jövedelemadó rendszerén belül*. Akinek három gyermeke van, az akkor sem fizet többé egyetlen fillér adót sem, ha az átlagbér négyszeresét keresi. Szélsőséges példa ez a jómódúak felesleges támogatására. A rendszerváltás óta az első eset, hogy egy miniszterelnök ennyire nyíltan saját magát kedvezményezi. A lehetőségek költsége alapján egyáltalán nem burkoltan szegényellenes intézkedés, ami különösen a munka és jövedelem nélküli roma népességet sújtja.

4\) *Szakmai tudás és tapasztalat nélküli, nem feddhetetlen személy hírében álló pártkatona kinevezése az Állami Számvevőszék élére* *és* *a Költségvetési Tanács felszámolása.* Az alig néhány éve létrehozott tekintélyes testületet szigorúan kötelessége teljesítése közben érte a kivégzéses halál.

5\) *98 százalékos különadó kivetése az úgynevezett „pofátlan” végkielégítésekre, öt évre visszamenőleges hatállyal*. Amikor az Alkotmánybíróság ezt a törvényt alkotmányellenesnek találta, a parlament szűkítette az Alkotmánybíróság hatáskörét, megvonva beleszólását a költségvetést és az adórendszert érintő ügyekbe. A különadóról szóló törvényt egy héten belül változatlan formában újra beterjesztették a törvényhozó testület elé.

6\) *A magyar Országgyűlés kilencszer módosította az alkotmányt a kormány uralmának első hét hónapjában* (2010. május 25-től december 23-ig). Ez valóban példátlan a hazai demokrácia alig húszéves történetében. Fontos és jelentéktelen változások egész sora a magyar alkotmányt mára papírronggyá silányította, tekintélye végleg odaveszett. Mindehhez az alkotmánybíráknak egyetlen szavuk sem volt!

7\) *A Magyar Nemzeti Bank elnöke fizetésének, a monetáris tanács tagjai tiszteletdíjának csökkentése a jelképes minimum szintjére*. A kormányfő és miniszterei nem mulasztanak el egyetlen alkalmat sem, hogy nyíltan támadják a jegybank elnökét és bírálják az intézmény konkrét döntéseit. A kormány rendszeresen figyelmen kívül hagyja az Európai Központi Bank észrevételeit,vagy nem is tájékoztatja a tervezett intézkedésekről. Múlt héten a kormány nyilvánosságra hozta legújabb elképzeléseit a monetáris tanács tagjainak jelölésére. Ebbe a jegybank elnökének többé nem lesz beleszólása. A jegybanki autonómia visszavétele a monetáris politika és irányítás súlyos válságához vezethet

8\) *A kötelező magán-nyugdíjpénztári rendszer államosítása azon az alapon, hogy az „eltőzsdézte a tagok megtakarításait”.* A „nyugdíjak védelmére” kinevezett kormánybiztos vizsgálatot indított a magán-nyugdíjpénztárak ellen, miközben a kormány adókedvezményeket helyezett kilátásba az önkéntes pénztárak számára, amelyek pedig jóval szabadabban dönthetnek befektetéseikről, mint a magánnyugdíjpénztárak. A kormány megzsarolta a magánnyugdíjpénztárak tagjait azzal, hogy megvonja tőlük jövendő állami nyugdíjjogosultságukat annak ellenére, hogy munkáltatójuk fizeti utánuk a 24 százalékos nyugdíjjárulékot. Január 31-ig azoknak kell nyilatkozatot tenni, akik maradni szándékoznak a magánnyugdíjpénztárakban azok helyett, akik visszatérnek az állami rendszerbe. A rendkívül szűkre szabott határidő, az információs káosz, a jogfenntartás lehetetlensége, az Alkotmánybíróság hallgatása és a magán-nyugdíjpénztári rendszer államosításával kapcsolatos beadványok tárgyalásának halogatása csaknem hárommillió honfitársunk egész életre kiható ésszerű döntését teszi lehetetlenné.

9\) *A médiát érintő törvények és szabályozás módosítása az információs monopólium, az úgynevezett „centrális erőtér” kialakításának szándékával*. Az új szabályozás hatásköre kiterjed a nyomtatott és elektronikus sajtóra is. A médiahatóság jogot szerzett súlyos büntetési tételek azonnali kiszabására egyéni és kollektív jogok és méltóság igen szélesen értelmezett sérelme esetén. A büntetést azonnal be kell fizetni, bírósági fellebbezésnek halasztó hatálya nincs. A médiahatóság elnöke számára rendeletalkotási jogot biztosít a számos alkotmánymódosítás egyike. A médiát felügyelő tanács összes tagját a kormányzó párt nevezte ki.

10\) *Házi pálinkafőzés és értékesítés forgalmi- és jövedékiadó-mentesen*. Ez látszólag jelentéktelen intézkedés, ami nem érte el sem a nemzetközi, sem a hazai közvélemény ingerküszöbét. Pedig hallatlan jelentősége van annak, hogy egy posztkommunista országban az **uralkodó párt először emelte hivatalos kormánypolitika rangjára az adóelkerülést és az adócsalást**. Még fontosabb és egyúttal igen elszomorító, hogy nemcsak a kormány, hanem a hazai közvélemény nagy része is pozitívan értékelte ezt a lépést, közérzetjavító intézkedésnek könyvelve el.

A fenti felsorolás korántsem teljes, vannak egyéb populista és nacionalista jellegű intézkedések. Mégis, ezek alkotják a gerincét az új kormányzat azon döntéseinek, amelyek **torzítják és rombolják** a magyarországi gazdaság és társadalom fejlődését, hallatlan károkat okozva a jövő nemzedékeinek.

Ahogyan arra Kornai János méltán világhírű magyar közgazdász kitűnő összefoglaló elemzésében (*Számvetés, Népszabadság*, 2011. jan. 6.) világosan rámutatott, a **magyar kormánynak nincs értelmesen összefüggő** (konzisztens) **gazdaságpolitikája**. Ehelyett a gazdaságot súlyosan torzító és a gazdaság szereplőinek egy részét hátrányosan megkülönböztető rendkívüli adókkal igyekszik finanszírozni a költségvetésben maga ütötte lyukakat, a gazdagoknak nyújtott felesleges és igazolhatatlan adókedvezményeket. A magán-nyugdíjpénztári rendszerben felhalmozott és a bruttó hazai termék több mint tíz százalékára rúgó magán-megtakarítások erőszakos államosítása szintén a költségvetés rövid távú befoltozását szolgálja, miközben hosszabb távon még nagyobb lyukakat vág az államháztartás hatalmas zsákján. Az önkényes és akarnoki gazdaságpolitika rendkívül negatívan befolyásolja a pénzügyi megtakarításokat és a beruházásokat, amelyekre pedig a gazdasági növekedés felpörgetése végett oly égetően szükség lenne.

A kapkodó, ellentmondásos, kiszámíthatatlan gazdaságpolitika 2010-ben *hatalmas kilengéseket okozott a magyar forint árfolyamában egyértelműen romló irányzat mellett*. A nem ritkán a magas rangú kormánypolitikusok meggondolatlan kijelentései miatt gyengülő forint nagyságrenddel növelte azoknak a vállalatoknak és családoknak a törlesztési terheit, akik devizában adósodtak el. Az inflációs várakozások emelkedése és az árfolyam romlása miatt a jegybank tavaly ősszel kétszer is emelni kényszerült az alapkamatot.

A növekvő kamatterhek nemcsak a lakosságot sújtják, hanem *visszafogják a vállalati hitelfelvételt is*, ami ugyancsak ellentétes a növekedés és a beruházások ösztönzésének követelményeivel. Végül, de nem utolsósorban az emelkedő kamatszint és a kiszámíthatatlanság miatt növekvő kockázati prémium további százmilliárdokkal szaporítja a bruttó hazai termék immár nyolcvan százalékára rúgó magyar államadósság megújításának költségvetési kiadásait is.

*Rendkívül erős felhatalmazása és az általa keltett hihetetlen várakozások ellenére a kormány a mai napig adós az érdemi szerkezeti reformokkal*. Ehelyett korlátlan hatalmát arra használja, hogy eddig eredményesnek bizonyult reformokat visszafordítson (pl. magán-nyugdíjpénztári rendszer).

A nyilvánvaló gazdasági hátrányokon túlmenően a jelzett intézkedések *óriási társadalmi, politikai és erkölcsi károkat okoztak hazánknak*. Demokratikus ellensúlyt képező intézmények egész sora dőlt össze, például az Alkotmánybíróság, az Állami Számvevőszék, a Költségvetési Tanács. Hamarosan követni fogja őket a Magyar Nemzeti Bank is. **A fékek és egyensúlyok kifinomult rendszere elporladt a korlátlan politikai hatalommal való szégyentelen és zabolátlan visszaélés miatt.**

A bajokat tetézi a Fidesz-kormány szélsőséges önteltsége. *Ez nem pusztán erkölcsi kérdés, hanem a viselkedés és a szóhasználat révén közvetlenül az amúgy is törékeny bizalmat tovább romboló tényezőként hat*. Annak ellenére, hogy 2008 végén a Nemzetközi Valutaalap (IMF) az Európai Unióval együtt nyújtott húszmilliárd eurós kölcsönével megmentette hazánkat a pénzügyi összeomlástól, az új kormány tavaly júliusban megszakította a tárgyalásokat az IMF-fel. Ezt a döntését a közvélemény előtt a „gazdasági függetlenség visszaszerzéseként” ünnepelte, holott mi sem állt távolabb a valóságtól. Amikor a hitelminősítő intézetek tavaly decemberben sorra leminősítették a magyar állampapírok kockázatát arra a szintre, amely csak eggyel áll feljebb a bóvlikötvényekétől, a nemzetgazdasági miniszter dölyfösen kijelentette, hogy „ezekben a cégekben csupa hozzá nem értő ember dolgozik”.

Amikor a magyar médiaszabályozás módosítását kemény kritikával illette először a lengyel, a cseh, a szlovák, a román, majd a német, svájci, végül pedig a francia, olasz, brit és amerikai sajtó mértékadó része, akkor a magyar miniszterelnök-helyettes azzal utasította vissza ezeket, hogy láthatólag senki sem olvasta el a magyar médiatörvényt, így a bírálatok megalapozatlanok.

*A magyar kormány és a civilizált európai világ közötti bizalmi szakadék egyre mélyül*. Dagadó nemzeti kebellel visszautasíthatók az európai politikai elit, fontos gazdasági erők, a széles nyilvánosság egyre nagyobb része által jobbára finoman és diplomatikusan megfogalmazott bírálatok. Még ha azt hiszi is a kormány, hogy a nacionalista gőg és fennhéjázás elegendő a hazai közvélemény támogatásának folyamatos biztosításához, látnia kell, hogy mindez súlyosan árt Magyarország nemzetközi tekintélyének, és nyilvánvaló kárt okoz hazánk fejlődésének.

Mint már számtalanszor leírtam, *Magyarország a XXI. század első évtizedét elvesztette a gazdasági és társadalmi fejlődés tekintetében.* Nem pusztán arról van szó, hogy a nyugat-európai országokhoz való felzárkózásunk immár fényévnyi távolságra került, hanem arról is, hogy hazánk egyértelműen leszakadt a visegrádi tömb másik három országához, Lengyelországhoz, Csehországhoz és Szlovákiához képest is. Emiatt súlyos politikai felelősség terheli az első Orbán-kormányt, mindenekelőtt azonban a Medgyessy- és Gyurcsány-kormányokat. A fiskális alkoholizmus, a nyakló nélküli hitelfelvétel, az ország jövőjét elzálogosító mértéktelen eladósodás, a fiatal nemzedékek érvényesülési lehetőségeit korlátozó oktatási rendszer, a silány minőségű állami gyógyító szolgáltatások, a büszkén vállalt potyautas magatartás, a nemzeti sportként űzött adóelkerülés és adócsalás, a politikai pártok pénzelését alátámasztó intézményesített korrupció, fennkölt alkotmányos intézmények vezetőinek aktív részvétele politikai játszmákban (Vásárhelyi Mária: *Demokráciasirató*, *ÉS*, 2010/51-52., dec. 23.) mind-mind megágyazott az autokrata politikai rendszer kiépülésének.

Ranschburg Jenő világhírű magyar lélektudós írta a minap: *„előfordulhat, hogy a zabolátlan hatalomvágy kísérletet tesz a beépített fékek és ellensúlyok lebontására, akár önmagában, akár úgy, hogy a társadalomban működő demokratikus hatalmat autokratikus hatalommá alakítja át. E törekvés azonban - mind individuális, mind társadalmi változatában - végül mindig kudarcot vall”.* (*A hatalom mámora, ÉS*, 2011/2., jan. 14.) Elhiszem. Nem baj azonban, hogyha mind Európa, mind pedig a magyar társadalom színe-java dolgozik ellene.
