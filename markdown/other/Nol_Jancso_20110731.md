---
authors: 
- Jancsó Miklós
categories: 
- NOL
title: "Jancsó Miklós:Páros interjú"
date: "2011-07-31"
---
> Jancsó Miklós: Páros interjú - NOL; 2011-07-31

*Jancsó Miklós: Mindig örülök, ha dokumentumfilmessel találkozom. Ez az utolsó tisztességes műfaj. Izgalmas és szomorú. A fiam operatőr, a Déli-sarkon kívül már volt mindenhol. Amikor hazajött Kongóból, ahol egy filmet forgatott, csak annyit mondott, hogy a világ leírhatatlan.*

*Cseke Eszter:* Vannak leírhatatlan találkozások is, amikből erőt lehet meríteni. Tavaly nyáron Dél-Afrikában forgattunk, Johannesburg Gomorra nevű nyomornegyedében. Fehér ember nem nagyon teszi be oda a lábát. Ott laktam tíz napon keresztül, egy gengsztercsapattal együtt ettünk, ittunk, beszélgettünk a bádogviskókban. Mindent meg akartak mutatni, boldogok voltak, hogy valaki őszintén kíváncsi rájuk. Akkor viszont már nemet mondtam, amikor el akartak vinni autót lopni.

*Magazin:* Hogyan sikerült megnyerni őket?

*Jancsó Miklós: Rossz a kérdés. Nem kell őket megnyerni. Meg kell érteni, hogy nem mások, mint mi vagyunk. Ha Barack Obama amerikai elnök lehet, akkor ez eléggé egyértelmű. Bár őt is le fogják váltani, az a sok nyilas ott sem bír magával.*

*Cseke Eszter:* A bizalom nagyon fontos, az életüknek egy darabkáját visszük magunkkal. Szívesen kell adniuk, különben hazug és rossz lesz a film. De egyfajta naiv bizalom bennünk is van a külvilág felé, ha nem volna, már a reptéren összecsinálnánkmagunkat. A legtöbbjük ott beszélt életében először fehér emberrel, kellett néhány nap, mire feloldódtak, és nyíltan tudtak mesélni a lelkiismeretről és a gyilkosságokról.

*Jancsó Miklós:Az, hogy akkor beszéltek először fehér emberrel, jellemzi a kommunikáció csököttségét. Van egy régi történetem arról, hogy az emberek mennyire nem értik meg egymást. Még a nyolcvanas évek elején utazott egy fiatal, ki-ha-én-nem pártküldöttség Kínába, ahol az egyik este magával Mao Ce-tunggal vacsoráztak. Körbeülték az öreget, és vidáman nyalták a seggét, amikor Mao megkérdezte tőlük: hányan vagytok, elvtársak? Az egyikük felpattant, és lelkesen kiáltotta, hogy tízmillióan, Mao elvtárs! Ő csendesen nézett maga elé, aztán megkérdezte: és melyik hotelben laktok?*

*Magazin:* Ma azért könnyebb lehet a filmeseknek, nem kötelező propagandafilmeket forgatni.

*Jancsó Miklós:* A világháború utáni időszakban nem éreztem a forgatások kötelező jellegét. Negyvenöt után kommunista voltam, gyerekfejjel még hittem abban, hogy a világot meg lehet váltani. Arra készültünk, hogy nagy változások lesznek. Lettek is, három év múlva a szabad választások címén összesen egy jelölt volt. A rendszerváltásig nem is voltam szavazni. csekeeszter: Jobb a helyzet, ha csak a dolog technikai részét nézzük, akkor is. Kollégámmal, S. Takács Andrissal két kézikamerával dolgozunk, és olyan történetek közelébe kerülünk, ahova nagy stábokat nem engednének.

*Jancsó Miklós:* Azért ez egyfajta amatörizmus, aminek kétségtelenül megvannak az előnyei. A legutóbbi filmem, az Oda az igazság végén a stáb összeállt egy csoportképre. Százhuszonhat embert számoltam össze, ez hihetetlenül sok, pedig csak egy kamarafilm volt.

*Cseke Eszter:* Nekünk előnyt jelent, hogy ketten vagyunk. Egy menekülttáborbeli beszélgetéshez a háborúból néhány órája jött emberrel intim légkört kell teremteni. Valószínűleg szóba se állna velünk, ha ott lenne még hat ember, mint egy profi BBC-s film esetében. Megtanultuk a szakmát a Színház- és Filmművészeti Egyetemen, de úgy éreztük, ha őszintébben akarunk kommunikálni, puritánabb eszközökre van szükségünk.

*Magazin:* Mennyire lehet objektív egy dokumentumfilm?

*Jancsó Miklós:* Amikor dokumentumfilmeket csináltam,már azokban is volt koncepció, valamilyen csavar a történetben. Mindig a véleményfilmeket szerettem, az egyszerű történeteket utálom, azokból nem kell filmet forgatni, hanem le kell írni egy újságba két oldalon. A legnagyobb részük egyébként is hazugság, amit az emberek azért találnak ki, hogy elfeledkezzenek a világról, amiben élnek. Én sajnos magyarnak születtem, és ezt a világot akarom analizálni a filmjeimen keresztül.

*Cseke Eszter:* Miért sajnos? Bezárva érzi magát?

*Jancsó Miklós:* Inkább azt érzem, hogy a bőröm alatt is magyar vagyok, és ezt nem tudom soha levetkőzni. Amikor Olaszországban éltem, egyik este a milánói lakásom ablakában könyököltem, figyeltem a teret. Fiatal srácok buliztak lenn, és elkezdtek énekelni egy Garibaldi-dalt, amit én is ismertem, úgyhogy énekeltem teli torokból. Az olasz barátnőm meg rémülten nézett rám, és megkérdezte, hogy mi a fenét művelek, mire mondtam neki, hogy Garibaldi nagy szabadsághős nálunk, szeretjük az indulóit. Erre a barátnőm azt mondta, hogy ők is, kivéve ezt az egyet, mert ez az olasz fasiszták dala. Az ilyen apróságok miatt nehéz kultúrát váltani.

*Cseke Eszter:* Amikor a Harvardon tanított, nem akart kint maradni? Több európai rendező is sikereket aratott Amerikában, Polanski, Forman vagy Wenders is.

*Jancsó Miklós:* Nem. Amerikában egyszerűen nem tudtam volna ugyanazt létrehozni, mint itthon. A Száll a kakukk fészkére zseniális film, Forman remek rendező, de én másmilyen vagyok. A fiatal magyar rendezőknél látom, hogy a kapcsolatok hiánya és a viccbéli hotel természete miatt nehezebb az útjuk, mint egy külföldié. Mihalkovnak sokkal könnyebb volt eljutni a világhírig, mint mondjuk Mundruczó Kornélnak.

*Cseke Eszter:* Ami a játékfilmeseknek hátrány, nekünk sokszor előny: amikor Burmában és Iránban forgattunk, láttuk, hogy mennyi probléma adódhat egy amerikai vagy francia útlevéllel. Rólunk sokszor azt sem tudják, hogy létezünk egyáltalán, csak unott arccal továbbot intenek.

*Jancsó Miklós:* A hatvanas években meghívtak a tunéziai fesztiválra. Még nem volt diplomáciai kapcsolat a két ország között, én voltam ott hivatalosan az első magyar állampolgár. Az államelnök személyesen fogadott, ő is látni akarta az első arra tévedő magyart.

*Cseke Eszter:* Amikor Olaszországban dolgozott, milyen nyelven beszélt a színészekkel?

*Jancsó Miklós:* Franciául, aztán egyre többet olaszul is.

*Cseke Eszter:* Máshogy rendezett franciául? Én teljesen máshogy interjúzom angolul, mint magyarul.

*Jancsó Miklós:* Az lehet, de én nem beszélgetek a színészekkel, hanem utasításokat adok. Azt volt nehéz megértetni velük, hogy nem beszélő filmeket csinálok, mint például egyik nagy mesterem, Michelangelo Antonioni, akivel ők is sokat dolgoztak. Egy színész nem tud mit kezdeni azzal, amikor azt mondják neki, hogy ne csináljon semmit, csak úgy legyen. Folyton kérdezgettek, hogy mire gondoljanak, mikor bejönnek oldalról, én meg mondtam nekik, hogy a mamára, abból nagy baj nem lehet.

*Cseke Eszter:* Felliniről mondják, hogy kiborultak a színészei, mert már a forgatás kezdetén elvesztették a fonalat. Hogyan lehet a színészekről lehúzni a mázat, hogy tényleg önmaguk legyenek?

*Jancsó Miklós:*A barátaimmal szoktam forgatni. Ismernek, tudják, hogy őrült vagyok, sőt tetszik is nekik. A Kapa–Pepe filmeknél eléggé szabad kezet kaptak a színészek, a két hólyag elvonult oldalra, rögtönöztek valamit, aztán már vettük is fel a jeleneteket.

*Magazin:* A meztelen nőkkel azért nehezebb lehetett.

*Jancsó Miklós:*A meztelenség egy igazi parasztfogás volt. Az ötletet egyébként még a főiskolán kaptam Radványi Gézától. Ő mondta, hogy a jó filmhez négy dolog szükséges, gyerek, kutya, fóka, meztelen nő.

*Cseke Eszter:* Némi pénz sem árt hozzá.

*Jancsó Miklós:* Magyarországon nem készül olyan film, ami bevételt hoz. Az úgynevezett szocializmus alatt az állam állta a költségek nagy részét, azóta minden a pénzes emberektől függ. Bő évtizede elutaztam Berlinbe, ahol találkoztam egy amerikaival. Egy filmötlettel házaltunk akkoriban, a történet szerint Szent Péter lekeveredik a Földre, és beleszeret egy nőbe. Marcello Mastroiannit néztem ki a főszerepre, de ő sajnos pont akkor halt meg, Vittorio Gassman pedig végül nem vállalta el a felkérést. Az amerikai ettől függetlenül azt mondta, hogy ha az első vagy a második filmem lenne, akkor volna rá tízmillió dollár. De rólam mindenki tudja, hogy milyen filmet csinálnék, nem biztos, hogy a profit lenne az első.

*Cseke Eszter:* Régen szélesebb körbe jutott el a magyar film, érdekesek voltunk mint a vasfüggöny mögöttiek. Ma mindenki iráni filmet akar nézni, ott van elnyomó rezsim. Iránban elképesztő szerencsével megszerveztünk egy interjút Dzsafar Panahival, aki valószínűleg soha többé nem rendezhet filmet. Éppen akkor jött ki a börtönből, házi őrizetben volt. Andris egy bérház tetején tudott felvenni vele egy rövid beszélgetést, pár óra múlva már robogtunk a repülőtérre alsónadrágba rejtett kazettával. Ő az első rendező, akit olyan filmért csuktak le, amit le sem forgatott. Aczél elvtársék mit szóltak a Fényes szelekhez? Kíméletlen kritikája volt a rendszernek és a szocialista forradalomnak.

*Jancsó Miklós:*Hatvannyolcban Párizsban voltunk Hernádi Gyulával, amit ott láttunk a diáklázadások idején, inspiráló volt. Egyébként én sem értettem, hogy miért nem kötöttek bele. Aczéllal egyszer beszélgettünk, azt kifogásolta, hogy a filmjeimnek általában szomorú vége van. Mondtam neki, hogy én sem szeretem a szomorú filmeket, éppen ezért a saját filmjeimet sem nézem meg, javasolom neki, hogy ő se tegye.

*Cseke Eszter:* Ma is sok történet van, amit el kell mesélni. Burmában találkoztunk újságírókkal, akik kis kamerával, illegálisan filmeznek Yangoon utcáin, aztán kicsempészik a felvételeket. Így értesült a világ a Sáfrányos Forradalomról, buddhista szerzetesek megöléséről, bebörtönzéséről. Ők 20-25 év börtönt kockáztatnak.

*Jancsó Miklós:*Téma van, a világ pszichéje változott meg. A XX. századig a nem vallásos ember is hitt abban, hogy a világ megváltható, létezik olyan rendszer, ami mindenkinek ugyanolyan jó. Aztán az emberek szépen lassan rájöttek arra, hogy a világot nem lehet megváltani. Talán nincs is erre szükség.

### Jancsó Miklós {#jancsuxf3-mikluxf3s}

Született: 1921. szeptember 21-én Vácott. Foglalkozása: filmrendező. Jogi egyetemet végzett, majd színházi rendezőnek készült, végül Balázs Béla tanácsára döntött a filmek mellett. A világsikert az 1965-ben bemutatott Szegénylegények című film hozta meg számára, amely a Csend és kiáltással és a Fényes szelekkel együtt alapjaiban változtatta meg a magyar filmművészetet. 1972-ben a Még kér a nép című filmje fődíjat nyert a cannes-i filmfesztiválon, hét évvel később ugyanitt életműdíjat vehetett át. 1987-ben a velencei fesztivál fődíját nyerte el a Szörnyek évadjával. Tíz évig élt Olaszországban, ekkor született A pacifista, a Technika és rítus, a Róma visszaköveteli Cézárt. Kétszeres Kossuth-díjas, Budapest díszpolgára, érdemes művész.

### Cseke Eszter

Született: 1980. március 10-én Kolozsvárott. Foglalkozása: tévés újságíró, dokumentumfilmes. Tízéves kora óta él Magyarországon, a Vörösmarty Gimnázium drámatagozatos diákja volt, közben műsorvezető a Duna TV-nél és az RTL Klubon. Jogra járt, majd Amerikában tanult két évig. A Színház és Filmművészeti Egyetemen kezdett el foglalkozni a dokumentumfilmezéssel, forgatott Libanonban a Hezbollahról, egyetemi évei alatt interjúzott Wim Wendersszel és Salman Rushdieval is. Fata Morgana című dokumentumfilmjével megnyerte az Aristoteles nemzetközi rendezői workshopot. Jelenleg a Spektrumon futó On the Spot riportereként járja a világot. 2010-ben Év médiaszemélyisége díjat kapott.

### Ajánló {#ajuxe1nluxf3}

Jancsó Miklós szereti a Kispált és a Belgát is, mostanában Chopint hallgat. Az édes zene mellé szociográfiai klasszikust és Tarr Béla nem könnyű filmjét ajánlja. Cseke Eszter laza francia triphoppal pihen, iráni társadalomkritikát olvas, és Ingmar Bergman lélekboncolgató világába vonul.

KÖNYV - ILLYÉSGYULA: PUSZTÁK NÉPE Nélkülözhetetlen Magyarország megértéséhez.

FILM - TARR BÉLA: A TORINÓI LÓ Mert jó!

ZENE - CHOPIN Sokat hallgatom, édes zene.

KÖNYV - AZÁR NÁFISZI: A LOLITÁT OLVASTUK TEHERÁNBAN Egy iráni tanárnő története.

SZÍNHÁZ - INGMAR BERGMAN: PERSONA Mostanában nagyon foglalkoztat a témája.

ZENE - THIEVERY CORPORATION: THE CULTURE OF FEAR Mindig jólesik hallgatni.
