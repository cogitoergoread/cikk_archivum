---
authors: 
- dr. E. Á., pszichiáter
categories: 
- ÉS
title: "dr. E. Á., pszichiáter:A szinglik magánya"
date: "2005-06-17"
---
> dr. E. Á., pszichiáter: A szinglik magánya - ÉS, 49. évfolyam, 24. szám, 2005 június 17 ; 2005-06-17

A német nyelvterületről származó bonmot szerint minél magasabbra emelkedik egy nő a társadalom ranglétráján, annál többen látnak be a szoknyája alá. A sanda érzékiséggel megfogalmazott bölcsességben nemcsak világunk intim anatómia iránti olthatatlan érdeklődése válik megragadhatóvá, hanem az elvárások aszimmetriája is körvonalazódik: a privilegizált szociális státusban lévő hölgyektől környezetük sokkal inkább megkövetelte a szexuális jó modort, mint a hasonló helyzetben lévő uraktól. Pontosabban szólva: a „jó modor” jelentéstartalma - nemektől függően - alapvetően különbözött. Európában mintegy hatvan évvel ezelőtt indult meg e szociálevolúciósan rögzült - és ezredéveken át változtathatatlannak gondolt - ellentmondásos normarendszer egyre gyorsuló erodációja: a humán genitáliák működtetésére vonatkozó regulatív mechanizmusok először uniformizálódtak, aztán individualizálódtak, napjainkban már ki-ki önállóan hoz döntést afelől, hogy életének aktusorientált szférájában mely elemeket fogad el comme il faut-nak, s melyeket nem. A folyamat szervesen összefügg a nők általános emancipációjával, részben következménye, részben pedig katalizátora annak. Következménye, amennyiben az „egyenlő munkáért egyenlő bért” - még korántsem teljesült - követelményének, akár logikai folyományaként fogadhatjuk el a köldökön aluli egalitás igényét, annyiban pedig katalizátora, hogy az ágyszolgálati kisemmizettségből, megalázottságból történő menekülés kényszere minden bizonnyal fontos generáló tényezője volt az emancipációs mozgalmak kiteljesedésének. Az elmúlt fél évszázad tehát felülírta a hölgyek szexuális viselkedését meghatározó társadalmi programot, az intim életvilág liberalizációjának mégsem a nők lettek a nyertesei. A szociális élet terének kitágulásával a gyengébb nem hihetetlen elszántsággal vette birtokba a kedvezőbb társadalmi státusok felé vezető utakat: a felsőoktatásban évről évre nő a lányok aránya, egy hamburgi felmérés szerint a középszintű menedzsmentben dolgozók 20 százaléka nő, a 30 évnél fiatalabbak korcsoportjában pedig már semmilyen különbség sincs a vezető beosztásban dolgozó nők és férfiak aránya között. A társadalmi ranglétrán felfelé haladva a hölgyek tehát sikerrel veszik az akadályokat, közben a szoknyák rövidebbek lettek, a fehérneműk tenyérnyire zsugorodtak, és mégis: a létra aljában álldogáló szociális kukkolók - fejüket értetlenül ingatva - kényszerülnek megállapítani, hogy tekintetüket felfelé fordítva néznivaló még csak akad, de a zaftos szenzációt kínáló látnivaló szinte teljesen hiányzik. És ebben a helyzetben a létra egyre magasabb fokait dühödt egzisztenciális vehemenciával meghágó hölgyek sem feltétlenül érzik jól magukat. Sokan gondolják közöttük úgy, hogy ezért is a férfiak a hibásak. Na persze.

Harminchárom éves vagyok, orvos is vagyok, közgazdász is vagyok, és egy megyei kórház gazdasági igazgatóhelyettese is vagyok. Angolból felsőfokú, németből középfokú nyelvvizsgát tettem, egy hónapja már heti tíz órában tanulok svédül, a skandináv jóléti modell most már hanyatlóban van, de a hibáiból azért tanulhatunk. Persze nemcsak a modell érdekel, hanem az ország is. Apám a megyei posta igazgatójaként ment nyugdíjba, anyám gyalogos közalkalmazott. A lakásom csak másfél szoba, de tényleg nagyon szép, a kocsim középkategóriás, ruhatáramat pedig - egyik kolléganőm megállapítása szerint - igényes eleganciával állítottam össze. A nettó fizetésem - mindenféle mellékessel és pótlékkal együtt - közel van a háromszázhoz, egyedül élek, szerda esténként szüleimnél vacsorázom, és vasárnaponként náluk ebédelek. Társkapcsolataimról ezzel el is mondtam mindent. Mondhatnám azt is, hogy egyedül vagyok, mert nincs időm a szerelemre, de amikor őszintén szembenézek magammal, úgy gondolom, hogy inkább nyelvtanfolyamokkal, kondicionáló tornával, kommunikációs tréninggel, pszichodrámával, munkahelyi pályázatok írásával töltöm ki azt az időt, amelyet nálam szerencsésebb-szerencsétlenebb kortársaim párzásra, illetve párzási előkészületekre fordítanak. Régi barátnőim kicsit irigykedve mondják rám, hogy szingli vagyok, én ezt nem szívesen hallom, mert úgy fordítom le magamnak, hogy menthetetlenül haladok a vénlányság felé. Tudom, hogy ma már ez idejétmúlt kategória, szerintem legfeljebb megfogalmazásában az, tartalmát tekintve nem. Azt hiszem, az egész az egyetem vége felé bicsaklott meg, akkor döntöttem el végleg, hogy nem leszek orvos, egyszerűen megijedtem a felelősségtől, hogy tudatlanságommal, tapasztalatlanságommal esetleg betegebbé tehetem a beteget, pedig nekem ott és akkor muszáj tennem valamit, nincs sem idő, sem lehetőség tanácsot kérni, hoz valakit a mentő, aki hasát tapogatva ordít a fájdalomtól, s nekem döntenem kell, hogy vakbélgyulladása, vesegörcse, petefészek-gyulladása, cisztája van, vagy csak egyszerűen keresztbeállt benne a szél. Az első kórházi gyakorlatok után be kellett látnom, hogy erre képtelen vagyok. Akkor kezdtem el tájékozódni az egészségügy gazdaságtana felé, végül már két egyetemre jártam egyszerre (az egyikre levelezőn), aztán később így választottam állást is. Négy év telt el, s azóta munkahelyemen én vagyok a harmadik számú vezető, fizetésem csaknem háromszorosa egykori csoporttársaim jövedelmének (persze nekem nincsenek solvens betegeim), közülük többen még mindig valamelyik nővérszállás szolgálati férőhelyén laknak. Megérte? Igen is, meg nem is. Őszintén szólva, mindig utáltam az alárendeltséget, rendszerint hamarabb tudtam, hogy egy adott helyzetben mit is kell tenni, mint az, akinek ezt utasításként kellett volna megfogalmaznia. Fogalmad sincs, hogy mennyi értelmileg igen szerény képességű - nyugodtan kimondhatom: fogyatékos - férfi dolgozik vezetőként, és nem csak az egészségügyben. Érdekes: a gimnáziumban csupa okostojással voltam körülvéve, a rendszerváltás évében érettségiztem, cigarettafüstben pácolt, vörösboros éjszakákon raktuk össze a születő új világot, aztán az egyetemen csupa tökfejjel találkoztam, az értelmesebbeket is csak saját szakmájuk érdekelte. Velük éljek együtt? Szerelmi életem úgy kezdődött, hogy fiatal medika voltam, amikor vakbélműtétem előtt nőgyógyász is megvizsgált, s az első érintés után megütődve lépett hátra a vizsgálóasztaltól: a kollegina még szűz? Nem fűzött hozzá kommentárt, és aztán nagyon tapintatosan viselkedett, de éreztem benne az értetlenkedést, láttam az arcán, hogy mélységesen sajnál. Mindig is gyűlöltem a sajnálatot. Egy ötödéves sráccal akkor már többször is összefutottunk a menzán, a dzsessz volt a mániája - belőle sem lett orvos, mindenféle hajókkal járja a világot, és dollárért trombitál -, kezdtem odafigyelni rá, és észrevettem, hogy észrevette, hogy nő vagyok. Kétszer voltunk koncerten, aztán a tavaszi vizsgaidőszak előtt csavarogtunk egy nagyot a Börzsönyben, felfedeztem, hogy csókolózni jó dolog, és az is nagyon finom, amikor olyan helyen simogatnak meg, ahol - eddig úgy hittem - nem illik. A biológiai státusom - virgo intacta - persze komoly problémát jelentett számomra, de egyik este ittunk a lakásán néhány kóser szilvát, és végül sikerült elmondanom neki, hogy én még kislány vagyok. Nem lepődött meg, vállat vont, és azt mondta, hogy nálam a szerva, döntsem el, hogy mit akarok és mikor. Nekem pedig hirtelen összegyűlt a torkomban a nyál, és nagyon csúnyákat kiabáltam neki, a lényeg az volt, hogy ha már nemének képviselőjeként oly büszkén viseli királyi péniszét, akkor talán ő kegyeskedjék döntést hozni afelől, hogy méltónak talál-e a deflorációra, mert helyzetemből adódóan ilyen ügyekben egyáltalán nincs gyakorlatom. Átnyúlt az asztal felett, és megfogta a kezemet, kellemesen beleborzongtam az érintésébe, szerettem volna kérni, hogy várjunk még egy napot, de már nem tudtam semmit sem mondani. Úgy történt minden, ahogy a szakirodalom leírja: szorongtam, fájtam, sikoltottam, örültem, aztán másnap meg a következő napokban megismétlődött az egész. Még néhány hónap, és nemcsak biológiailag, hanem pszichoszexuálisan is nővé váltam, csodálatos élményekkel és lélekgyarapító érzetminőségekkel gazdagodva. A Nagy Ő pedig teljesen elmerült a szerelemben. Ez azt jelenti, hogy gyakorlatairól, vizsgáiról teljesen megfeledkezett, ha nem ivott, akkor trombitált, ha nem trombitált, akkor ivott, s ha egyiket sem csinálta, akkor aludt vagy füvezett. Mindezt állítólag azért tette, hogy végre tisztán lássa helyzetét. Én akkor már nála sokkal pontosabban láttam a perspektívákat: okos is volt, tanulni is tudott, de a trombitát nem kellett tanulnia, azt szinte magától tudta, prognosztizálható volt, hogy a könnyebb út mellett fog dönteni, s így is történt. Szép lassan beszervült az akusztikus és narkotikus gyönyörök világába, évet halasztott, majd bőröndjével és trombitájával világgá hajózott. Azt hiszem, menthetetlen volt, persze azért nincsenek pénzügyi gondjai. Az egyetem végéig volt néhány középszintű kapcsolatom, de azok az ágyak hamar kihűltek, úgy nem lehet tartósan együtt élni, hogy vagy tanulunk, vagy szeretkezünk, vagy hallgatunk. Néha elmentem a társaimmal bulizni, de sosem tudtam felvenni a ritmust: a füvesek tétova félmondatokat vakkantottak egymásnak, s el voltak szállva saját bölcsességüktől, a piások meg dühödt szomorúsággal siratták leendő önmagukat. Ettől kellett volna jól éreznem magam? A kórházban a szakszemélyzet 70 százaléka nő, az orvosok tradicionálisan a nővérekkel vagy az ifjú kolleginákkal jönnek össze, három éve vagyok gazdasági vezető, ezalatt mindössze két ténsasszony seggű főorvos próbált legyeskedni körülöttem, az egyik kopasz volt, és állandóan izzadt, a másik meg kövér volt, fogait sárgára festette a nikotin, és a füléből csomókban kiállt a szőr. Errefelé ilyen a felhozatal. Persze van társaságom, vannak barátaim, de kínosan vigyáznak arra, hogy semmi olyat ne mondjanak, még kevésbé tegyenek, ami a barátság keretein túlmutat. Vagy két hete szombaton egyik pénzügyes barátomnak kicsit megártott a Finlandia, nem tudott kocsiba ülni, lefektettem a heverőre, aztán amikor a többiek elmentek, lehúztam cipőjét-zokniját, az ingét kigomboltam, a nadrágját meglazítottam, és biztos, ami biztos, az ágya mellé készítettem egy lavórt. Ültem a heverő szélén, nyugodtan aludt, mélyeket lélegzett, én pedig nagyon szomorú voltam. Másnap kávéval ébresztettem, aztán rántottát csináltam - nem szeretem a konyhát, de akkor valahogy jól éreztem magam benne -, ültünk a reggelizőasztalnál, szülőkről, testvérekről beszélgettünk, szép, napfényes elhevernivaló délelőtt volt, a szavak puhábbak lettek, és valahogy mást jelentettek, mint a hétköznapokon. Olyanok voltunk, mintha egy szappanoperában ülnénk, s az futott át az agyamon, hogy tulajdonképpen milyen szép ez így. Aztán kócosan és megviselten becsöngetett a szomszédasszony, valamilyen ótvar otthonka volt rajta meg egy széttaposott papucs, elfelejtett mosószert vásárolni, pedig neki csak ilyenkor van ideje mosni, egész héten robotol, férje szombat-vasárnap építkezéseken dolgozik, mert hatvanezer a lakásrészlet, kocsi sincs még, és őszre itt a gyerek. Mindezt egy szuszra elhadarta, állva itta meg a kávét, aztán sietve behúzta maga után az ajtót, egy pillanatra csend lett, én pedig gyorsan leszedtem az asztalt, és nem beszélgettünk tovább. Úgy éreztem, már nincs miről. (dr. S. J. gazdasági igazgató)

Magyarországon 1970 és 2000 között - a háztartások összességéhez viszonyítva az egyszemélyes háztartások aránya 17,5 százalékról 26,2 százalékra nőtt, s a tendencia évről évre gyorsul. A házasságkötések száma folyamatosan csökken, s a hölgyek egyre idősebb korban mennek férjhez, s a válások száma gyarapodik. Az USA-ban már 2000-ben meghaladta az egyszemélyes háztartások száma a családokét, hazánkban pedig a férfiak 22 százaléka és a nők 40 százaléka él párkapcsolat nélkül. Tehát egyre szívesebben vagyunk egyedül, egyre többen veszik komolyan azt a megállapítást, mely szerint: a házasság kiválóan alkalmas azon problémák megoldására, amelyek házasság nélkül nem jelentkeznének. Mindent összevéve: az adatok arra utalnak, hogy klasszikus férfi-nő kapcsolati modell teljes felmorzsolódásának vagyunk tanúi. Hat-nyolc évtizeddel ezelőtt a házasságok még egy életre köttettek, az asszonyok engedelmesen szolgálták urukat, majd a nők gazdasági függőségének megszűntével egyre gyakoribbá, végül mindennapossá lettek a válások. A következő lépést az élettársi kapcsolatok laza kötöttsége jelentette, ma már a 20-35 éves korosztály jelentékeny része mindenféle szorosabb kötöttséggel szemben hűvös tartózkodást mutat. És ez érthető: a heveny érzelmi impulzusok időszakától eltekintve az együttélés a munkamegosztás, az alkalmazkodás kényszerét jelenti, azzal jár együtt, hogy egy mindig jelen lévő másik tükrében kell megélni önmagunk, és ez bizony könnyen válik idegesítővé. Cserébe lényegében nem kapunk semmit: megfelelő végzettség és munkabírás birtokában a saját fészek egyedül is felépíthető, a genitális biztonság pedig úgyis csak időleges, az idő múlásával az ehhez kapcsolódó kényszerek inkább terhet jelentenek az érintetteknek, semmint örömet. Az egyedüllét tehát nemcsak kevesebb bonyodalommal jár, hanem tisztességesebb is. A népesség reprodukcióját tekintve persze nem feltétlenül előnyös, hogy éppen azok kapcsolódnak be a legcsekélyebb mértékben e folyamatba, akik gazdasági adottságaiknál, intellektuális pallérozottságuknál fogva elvileg a leginkább kedvező feltételeket tudnák biztosítani az utódok felneveléséhez, de ezen aligha változtathatunk. A konzervatívabb beállítódásúak a 20-35 éves, magasan kvalifikált, az átlagnál lényegesen nagyobb havi bevétellel rendelkező, többnyire vezető (középvezető) munkakörben dolgozó, egyedülálló hölgyeket „marketing-görlöknek” nevezik, a köznyelv pedig a „szingli” terminus technicusszal jelöli a csoport tagjait. Létük kifejezetten a városokhoz - elsődlegesen a nagyvárosokhoz - kapcsolódik, vidéken hiányoznak az ilyen életformához szükséges feltételek. Az önmagunkkal szembeni intellektuális és esztétikai igényesség (kozmetikus, fodrász, szauna, kondicionáló torna, egészségorientált életmód) mellett a presztízsfogyasztás óriási kényszere, a státusszimbólumok kiemelkedő szerepe, s mindenekelőtt a teljes függetlenség alapvető szükséglete jellemzi e létszámában egyre gyarapodó társadalmi réteget. Az intellektuális igényesség a színvonalas kulturálódásban mutatkozik meg, de mindennapi munkájuk is komoly szellemi felkészültséget, szakértelmet, szociális intelligenciát igényel. Tehát minden adott, a hoszszú távú pszichoszexuális kötődés ugyan hiányzik, de az nem is fontos. Persze az is lehet, hogy csak azért nem fontos, mert hiába hiányzik, úgysem lehet rajta segíteni.

Én most már túl vagyok az ötvenen, és ha valaki húsz évvel ezelőtt azt mondja nekem, hogy egy ápolt, csinos, okos, jó pénzügyi kondíciókkal, jó állással rendelkező, saját lakásban élő, egészséges, fiatal lány egyszer azért fog megkeresni, mert nincsenek intim kapcsolatai, arról - futurisztikus lázálmát hallva - azt gondoltam volna, hogy valamilyen téveszme áldozata. Pszichiáterként párkapcsolatokkal foglalkozom, de az utóbbi években egyre többen fordulnak hozzám a párkapcsolatok hiánya miatt. Nem ripacsos arcú, szerencsétlen alkatú, társalgásra képtelen, félős, szégyenlős, bimbóként megfonnyadt, „combjuk között fütyül a szél” félszűzek - ők egyébként nyitottak a kompromisszumokra, s így nincsenek nehézségeik -, hanem huszonéves, „gazdag is, és okos is” bombázók. Semmiképpen sem betegek, nem küzdenek önértékelési zavarokkal, csak éppen beszélgetni akarnak erről az állapotról. Nem mondják ki, de érzem bennük, hogy nem irányításra van szükségük, hanem információra, s ennek függvényében majd önállóan döntenek teendőik felől. Pontosabban fogalmazva: nem terápiát kérnek, nem is tanácsot, hanem azt várják, hogy egy tapasztalt, a témában jártas, szakképzett partner értelmezze helyzetüket. Én ilyenkor azzal kezdem, hogy - a látszattal ellentétben - nincsenek kedvező cserepozícióban. És éppen azért nincsenek, mert igen magas értéket képviselnek. A bonyodalmat az okozza, hogy ez az érték megoszthatatlan. Tehát vagy egy ugyanolyat kapnak cserébe, mint maguk, vagy szükségszerűen alulválasztanak. Mert azt aligha fogadnák el megoldásként, hogy hétfőn egy szép, kedden egy gazdag, szerdán meg egy okos fiúval randevúzzanak. A hasonló csereértéket képviselő férfiakból pedig igen kicsi a készlet. Egy részük nős - ők ebben az életkorban még nem jelentenek komoly választási alternatívát -, más részük pedig kínosan ügyel függetlenségére. Külön csoportot alkotnak a már egyszer elváltak, ők keserű tapasztalataikból okulva menekülnek a komolynak ígérkező kapcsolatok elől. Marad tehát a szalonképes alulválasztás lehetősége. Amikor megkérdezem, hogy a szépség-okosság-gazdagság trióból melyik adottság hiányát fogadnák el a legkönnyebben, érdekes módon kétharmaduk a gazdagságot mondja a legkönnyebben nélkülözhető feltételnek (feltételezve persze, hogy a jelölt kedvező gazdasági perspektívákkal rendelkezik), harmaduk pedig a szépséget. Az értelmesség tekintetében nincs kompromisszum. A közgazdasági hangvételű helyzetértékelés után ügyfeleim egy része többé nem jelentkezik, akikkel viszont rendszeresen találkozom, azok megnyílnak, s egyre nyilvánvalóbb lesz, hogy a szinglik párkapcsolatai nemcsak a profeszszionális teljesítménykényszer, nem is a szociális hierarchiában elfoglalt kiváltságos pozíció miatt problematikusak, hanem személyiségükből adódóan is. Igen gyakran tapasztalom, hogy a totális autonómia igénye, az anya - vagy más hasonló korú nő - családon belüli elnyomottságának, kiszolgáltatottságának megtapasztalására vezethető vissza, de az önérvényesítési törekvésekben is fontos szerepet kapnak az olyan negatív élmények, mint a szülők félbetört karrierje, amikor választaniuk kellett a család és nagyobb terhelést jelentő vezető beosztás között. Egy slágerszöveg ugrik be, nem feltétlenül pontos az idézet: „ha nem hiszed el, hogy életed ajándék, / nézd meg jobban, hogy’ élnek anyádék”.

Lényegre törő fogalmazás, akár a szinglik himnusza is lehetne. Merthogy ők megnézték, és másként választottak, mint a szülők generációja. Így persze a genetikusan kódolt lányos álmok, a nagy, ősi asszonyos vágyak aligha megélhetők. Nem lehet egyszerre szeretkezni és szűznek maradni, azaz nem lehet egyidejűleg feloldódni a szerelmes érzelmi elköteleződésben, és közben megőrizni függetlenségünket is. De hát akkor már mindig egyedül leszek? - kérdezte egy rendkívül csinos huszonkilenc éves hölgypáciensem a hatodik ülésen, amikor beszélgetésünkben tisztáztuk az előbb elmondottakat. Nem, válaszoltam neki, de ennek évről évre nő az esélye. Furcsa módon az is gondot jelent, hogy a szinglik tulajdonképpen nincsenek egyedül. Rendszerint kiterjedt társaságuk van, barátnők és barátok népes csapata veszi őket körül. Csakhogy - valamilyen furcsa, kimondatlan közmegegyezés értelmében - a társaság tagjai semlegesneműként tekintik egymást, vagyis a hölgyek annyira egyenrangúak és egyenjogúak, hogy már majdnem fiúk. Na már most: a magányból könnyű kilépni, hiszen környezetem tudja rólam, hogy egyedül vagyok, tehát potenciális partnerként kezel, míg a szinglik esetében a zajos és mozgalmas társasági élet elfedi a társtalanságot a kívülálló elől. És a társaságon belül ráhajtani valakire, az ugyebár olyan égő. Ez a szexuális enerváltság egyébként szöges ellentétben áll a hatvanas (és talán a hetvenes) évek aktusra fókuszált házibulijaival, az üvegpörgetéseket, bugyibulikat követő, fürdőszobákban, vendégszobákban, konyhákban, galériákon, diszkréten elsötétített benyílókban lebonyolított viharos, de szép emlékű összefonódásokkal. Én úgy gondolom, hogy e változás a férfiak felfokozott önvédelmi reflexével magyarázható. Túlpszichologizált, sikerorientált világunkban a kudarc kerülése cselekvéseink egyik vezérelve lett. Egy kapcsolatkezdeményezés visszautasítása pedig mély és sajgó sebet hagy az egyre érzékenyebbé váló - mondhatnám óvodáskorba regrediáló - férfilélekben. Napjainkban a férfiak sokkal jobban félnek az ilyen kudarcoktól, mint a partnerként kiszemelt hölgy hiányától. Ha az első bátortalan közeledésre nem kapnak világos és egyértelmű pozitív visszajelzést, feladják. Visszahúzódnak. Várnak, és közben úgy csinálnak, mintha szenvednének. Nem gőgösek ők, csak gyávák. Félnek egy szép és okos nő válaszától, inkább kitérnek a megmérettetés elől, bármennyire jóképűnek tartják is magukat. Könnyű nekik: az átlaghölgyek színes sokasága kimeríthetetlen bőségben rendelkezésükre áll. Így egyenlítődnek ki a születéskor kapott deficitek. Boldogok a középszer lányai, mert övék a szépfiúk ágya.
