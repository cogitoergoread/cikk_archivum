---
authors: 
- Tamás Gáspár Miklós
categories: 
- Magyar
title: "TGM:Magyar Hírlap, adieu"
date: "2004-11-04"
---
> Tamás Gáspár Miklós: Magyar Hírlap, adieu - Magyar Hírlap utolsó száma ; 2004-11-04

Kevesen tudják - de ők tudják -, hogy mit jelentett a kilencszázkilencvenes években a „Magyar Hírlap”. Mert kevesen emlékeznek már a rendszerváltásra, az új rendszer első éveire. Fölidézni is nehéz már, ha nem lehetetlen, hogy mennyi és mekkora valódi szenvedély és valódi gondolat kavargott itt, hogy milyen nagyszerű volt némelyik ütközet, hogy a disznóságok és ostobaságok mellett mennyi reménység, ötlet, ragyogó őrület, pokoli szellemesség került elő.

1989 után, a kilencvenes években a kor és az ország nagy újdonsága a liberalizmus volt. Bár a magyar szabadelvű párt kevéssel alulmaradt az első szabad választásokon (de győzött, méghozzá fényesen a magyarországi városokban, az önkormányzati választásokon), ami nóvum volt, ami szellem, az - tagadhatatlanul - a szabadelvű táborban mutatkozott. A szabad demokraták vezetői az országházban sziporkáztak és teleírták a pesti sajtót. Mellettük voltak a legjobb szépírók, kritikusok, bölcsészek, társadalomtudósok. Az immár legális (heti) „Beszélő” és a „Magyar Narancs” trendet, divatot, beszédmódot, irályt határozott meg. Masszívan jelentek meg a Nyugat nálunk újnak számító eszméi. A közönség rádöbbenhetett, hogy némelyek komolyan veszik az emberi jogokat. Hogy némelyek csakugyan utálják nemcsak a diktatúrát, hanem a parancsolgatást. Csakugyan nem tisztelik a tekintélyt. Csakugyan mindenkire kiterjesztenék a szólásszabadságot. Csakugyan zavarja őket a cigányok elkülönítése, kitaszítása, hátrányos megkülönböztetése, bántalmazása. Valóban elviselhetetlennek érzik a szegénységet. Valóban ki akarnak békülni a szomszéd népekkel.

Ez az érzületi forradalom a tekintélyes napilapok közül elsőnek a „Magyar Hírlap” hasábjaira terjedt át - hála többek között Németh Péternek, a néhai Gádor Ivánnak, a kulturális rovatnál V. Bálint Évának, s utánuk a többieknek.

(A heti „Beszélő” azóta megszűnt, súlyos havi folyóirattá alakult, a „Magyar Narancs” már olyan, mint a többi lap, a „Magyar Hírlap” fénye is megkopott, a magyar liberalizmus évek óta hanyatlik, a fényes tollak többnyire kerülik a politikát, némely írók csalódtak, és másfelé tájékozódnak...)

1989 nemzedékére, mint minden forradalmi nemzedékre, a lázadók mindenkori sorsa várt: a kiábrándulás. A kiábrándulással pedig a hűlő érzések, a hűvösödő, össze-összeszoruló szív, a politikaimámor-hiány miatti elvonási tünetek, a „cold turkey”, a deresedő haj, a kifizetetlen számlák, a halott barátok.

A „Magyar Hírlap”, mint a rendszerváltás „élcsapatának” többi intézménye is, próbált alkalmazkodni. (A heti „Beszélő”, a régi „Magyar Narancs”, a régi „Magyar Hírlap” egykori munkatársaival tele van a mindenpárti magyarországi sajtó, nem beszélve a jobboldal által az állami rádióból és televízióból elbocsátott, elűzött liberálisok és demokraták százairól...) A „Magyar Hírlap” is azt tette, amit mások a honi sajtóban: nagyobb képek, rövidebb cikkek, humoros főcímek, szójátékok - elbizonytalanodó nyelvtan, sok tárgyi tévedés, sok elírás, magyartalan jópofaságok. De azért megmaradt úgy-ahogy függetlennek, tiszteletlennek, bár kezdett ijesztően barátságos és kedves lenni.

Jó lap legyen undok.

Komisz.

Idegesítő.

A „Magyar Hírlap”-tól az utóbbi időben már nem estek kétségbe az ellenfelei, bár a volt külügyminiszter és a volt esélyegyenlőségi miniszter (mindketten liberális szocialisták) még - mintegy posztumusz - is panaszkodott, ami ígéretes lenne, ha a lap fönnmaradna.

Én rengeteget írtam a „Magyar Hírlap”-ba, igen sok ellenséget szereztem vele, éppen azokat az ellenségeket, akiknek a gyűlöletére büszke vagyok. Ezeket a kék foltokat hazám, népem, nemzetem szolgálatában szereztem, ezek az érdemérmeim: köszönöm. Az utóbbi időben írottakért sok száz webnáci (postán meg sok tucat zsebnáci) kért a fejemre halált vagy ennél is rosszabbat. Megérdemeltem, hálás vagyok érte. A represszió, az elfojtás, a nyomasztó kispolgári ízlés hívei, a javíthatatlan kádáristák, a mindenfajta cenzúra ínyencei, az antifasizmus örvén mindent - főleg a humort - betiltani óhajtó sanyarúvendelek szintén közölték számtalanszor, hogy elég volt belőlem, s a „Magyar Hírlap”-pal, hogy tüntessen el. A szerkesztőség vígan közölt tőlem mindent, pedig tudta, hogy zűr lesz, hogy néhányan lemondják majd az újságot, s a kormányhoz meg a nagytőkéhez szaladgálnak, hogy elhallgattassanak végre. Köszönöm a denunciánsoknak és köszönöm a szerkesztőknek, akik néha maguk is elborzadtak soraimon.

A rendszerváltás nem sikerült, de a rendszerváltás sajtója sikerült.

Most olyan sajtónk lesz, mint az alsó-ausztriai járási közlönyök, mint az újonnan gründolt „Reggel”, ez az antiújság - meg az ingyen osztogatott „Metro”, ez a sajtólátszatot keltő csomagolásipari termék. Ezeket analfabéták - sőt ami rosszabb: írástudatlanságot színlelő írástudók - írják analfabétáknak. A régi lapok közül csak a szélsőjobboldali „Magyar Nemzet” őrizte meg szokott színvonalát, a rendszerváltás szellemét már csak a rendszerváltás ellenfelei tartják ébren. A hősük ma már Pozsgayt részesíti előnyben Göncz Árpáddal szemben. Utólag.

A szabadelvű magyar értelmiség volt olyan számos, áldozatkész és kíváncsi, hogy az előfizetéseivel és a lapvásárlásával eltartott és telefirkált egy liberális magyar újságot. Ez az értelmiség nem létezik többé, fölbomlott. Megvénült. Kihalt.

A szabad szellemet az internetes szatíra és a bolondul bolondozó kalózrádió élteti. Ingyen van, és közreműködőit se fizeti senki. Passzió. Hobbi. Szubkultúra.

Idáig tartott a sztori. Kösz. Szép volt, lányok, szép volt, fiúk, akkor is, ha a fene sem emlékszik már a menő szövegeitekre, szövegeinkre. Jön a tél, remélem, el tudtok helyezkedni reklámcégeknél, gagyitelevízióknál, bormagazinoknál, sztárfanzinoknál, médiatanácsadó-cégeknél, ahol húszéves sellők, akik még sohasem olvastak semmit, elmagyarázzák majd nektek, milyen az igazi sajtó Liechtensteinban.
