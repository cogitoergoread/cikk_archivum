---
authors: 
- Tamás Gáspár Miklós
categories: 
- ÉS
title: "TGM:Nem lehet?"
date: "2004-12-01"
---
> Tamás Gáspár Miklós: Nem lehet? - ÉS, 48. évfolyam, 40. szám ; 2004-12-01

Miskolczy Ambrusnak

> Nincs olyan ember, aki a lelke mélyén ne vágyakoznék - akármilyen haloványan és bizonytalanul - a fájdalom s a betegség után, amelytől megszabadult már. Azoknak, akik intenzíven és hosszasan szenvednek, a valószínű gyógyulásuk miatti fatális veszteségre kell majd gondolniuk. Amikor a fájdalom lényünk részévé válik, akkor meghaladása: veszteség, és lehetetlen, hogy ne sajnálkozzunk miatta. Azt, ami a legjobb bennem, a szenvedésnek köszönhetem; de azt is, amit az életből elvesztettem.[^1]
>
> (Cioran)

Magyarországon 2004. december 5-én népszavazást rendeznek, amelynek a második kérdésére adott válasz eldönti majd, hogy vajon kaphatnak-e magyar állampolgárságot a történelmi, Szt. István-i Magyarország utódállamaiban, a mai Csonka-Magyarország határain kívül rekedt magyar nemzetiségű, etnikumú, származású, kultúrájú, identitású személyek. A népszavazási kérdés nem határozza meg ennek az állampolgárságnak a jogi tartalmát, ebben majd a Magyar Köztársaság Országgyűlése fog paradox módon dönteni, s előre tudható, hogy fösvény lesz a jótéteményekkel.

De mit jelent a „kettős állampolgárság” délibábja az erdélyi-partiumi magyaroknak, akiknek - a legutóbbi fölmérések szerint - a kilencven százaléka helyesli, a hatvan százaléka igénybe is venné a bizonytalanul és homályosan fölkínált magyar állampolgárságot? Hol a helye ennek a válságnak a történelemben?

A dolognak van eszmetörténeti-művelődéstörténeti előzménye[^2]. Főtiszteletű és méltóságos Makkai Sándor erdélyi (kolozsvári) református püspök, a híres teológus, regény- és esszéíró, mondhatjuk: az erdélyi magyarság szellemi vezetője 1936-ban elhatározta, hogy lemond tisztségéről és Magyarországra költözik [^3]. Ez igazi kollektív lelki válsághoz vezetett Erdélyben. A válság csak elmélyült, amikor Makkai 1937-ben, Csuka Zoltán Láthatár c. kisebbségtudományi és „nemzetpolitikai” folyóiratában publikálta „Nem lehet” nevezetű korszakos esszéjét, amely mindannyiunkat megrázott, akármikor olvastuk (én a régi kolozsvári Utunkban írtam még Makkairól, 1977-ben; első korszakának mindig nagy tisztelője voltam).

Néhány idézet Makkai Sándortól, a „Nem lehet”-ből:

> Sokan azt hiszik, hogy \[a kisebbségi kérdést\] meg lehet oldani elnyomással, erőszakkal vagy megalkuvással, lefokozással, egyes részletekre vonatkozó ideiglenes rendezésekkel. Ezek, akár jószándékúak, akár ellenségesek, nem veszik észre magát a dolog lényegében rejlő élettörvényt, amely végérvényesen és megdönthetetlenül azt jelenti, hogy a kisebbségi kérdés megoldhatatlan.
>
> ... Nem tudom elképzelni a kisebbségi életnek semmiféle emberhez méltó elrendezését, mert magát a kisebbségi „kategóriát” tartom emberhez méltatlannak és lelkileg lehetetlennek.
>
> ... Natorp, egy kiváló pedagógus, alaptételéül vallotta, hogy az ember emberré csak a közösség, a társadalom által lesz. Ennek az igazságnak ma egyetlen konkrét formája az, hogy az ember csak a saját nemzeti közösségében érezheti és teheti magát emberré. \[... \] Teljesen más dolog az, hogyha egyes emberek, bár kényszerű okokból is, de saját elhatározásukból kivetődnek a nemzeti közösségből, s elmennek szerencsét próbálni, mintha egy nemzet nagy tömbjei, saját akaratuk ellenére kerülnek, felettük álló vaskényszer súlya alatt, idegen impériumok alá. A magyar nemzettel pedig ez történt. \[... \] A magyar nemzet abban a jelenlegi állapotában, amelyben állami szuverenitást gyakorolhat, soha és semmi körülmények között nem lehet önmaga, nem lehet egészséges és életképes, mert társadalmi szerkezetében és szellemi organizmusában történtek a rettenetes operáció által olyan végzetes eltolódások, melyek ezt lehetetlenné teszik. A másik oldalról: a kisebbségi testrészek szempontjából pedig még sokkal inkább áll ez az igazság, hogy a magyar kisebbségi nemzetdarabok teljesen képtelenek az életre, még akkor is, hogyha az életösztön parancsára ezzel biztatják vagy hitegetik önmagukat. \[... \]Szolgasorban, lefokozott életformák között hosszú időkig el lehet tengődni, de nem lehet fejlődésképes nemzeti életet élni, ez pedig az új Európában \[1937\] annyit jelent, hogy nem lehet embernek lenni.
>
> ... \[A kisebbségi sors\] legmélyebb gyökerében elviselhetetlen, mert merőben ellenkezik az emberi méltósággal, és ez az, amit Európa lelkiismeretének - ha ugyan van lelkiismerete - nem szabadna eltűrnie és nem lehetne elhordoznia.
>
> ... \[A világ\] elég könnyelmű vagy elég gonosz volt ahhoz, hogy egy nagy történelmi hivatást betöltött és Európa egyensúlyát biztosító nemzetet úgy dobáljon szét, hogy annak tagjai lassan, de biztosan elvérezzenek és szétmálljanak.
>
> A kisebbségi sors nem politikai lehetetlenség, vagy legalábbis nemcsak az, hanem erkölcsi lehetetlenség.
>
> A mi kisebbségbe jutott véreink, idegen nacionalizmusok testében, legnemesebb életcéljuk szerint tétlenségre kárhoztatva, mellőzve, teljesen ártatlanul és méltatlanul lenézve, emberi méltóságukban szenvednek olyan kibeszélhetetlen sérelmet, amely a világtörténelem e legsötétebb korszakának valamikor rettenetes ítéletévé fog válni [^4] .

\*

Makkai Sándor esszéjét hitetlenkedve, fölháborodva, ellenségesen fogadta az erdélyi és az Erdéllyel törődő magyarországi értelmiség. Legkiválóbb kortárs elemzője is azt írja róla, hogy ez „a kivándorló önigazolása”. Gyímesi Évának is égető kérdése volt ez [^5] . Igen, részben a „kivándorló” Makkai önigazolása volt a „Nem lehet”. De ma már szerintem több ennél, mert láthatólag - a „kivándorlás” vagy az „áttelepülés” fájdalmas problémakörén túl - ez az az ítélet, amelyet az erdélyi magyarság meghozott. Az erdélyi magyarok látható többsége - a „kettős állampolgárság” ügyében tanúsított lelkesedése mutatja - Makkai ítéletét írja alá. Nem volt olyan alakzata a poszt-trianoni Nagy-Romániának (talán, tragikus módon, az 1945 és 1959 közötti sztálinista, fél- vagy negyed-internacionalista epizódot kivéve), amelyben az erdélyi magyarság a szupraetnikus jakobinus nemzetállam értelmében a romániai „honpolgári közösség” részének érezte volna magát: sem a Hohenzollern-monarchia alkotmányos nacionalizmusa, sem a Ceaus¸escu-rezsim félmaoista újfasizmusa, sem az 1989 utáni romániai demokrácia elviselhetőbb viszonyai nem győzték meg az erdélyi magyarokat arról, hogy Romániához tartozásuk más lenne, mint fátum vagy kényszer. Ennek elsőrendű oka persze az, hogy a jakobinus nemzetállam romániai változata nem - de talán egyik változata se - volt csakugyan etnikum fölötti. A Romániához tartozás erdélyi magyar közvéleményünk számára soha nem volt egyéb, mint a románok uralma a magyarok fölött. Az alárendeltség állapota és érzete pedig nem a honpolgár, nem a citoyen lelkiállapota. A „romániai”, tehát nem „román” identitás akkor se működik, ha a gyakorlat - pl. a romániai közéletben való tevékeny részvétel, mint az utóbbi évtizedben - „romániai”, tehát az etnicitáson túlmutató gyakorlat, gyakorlati ügyekben. A román/romániai állam csak annyiban érdekes számunkra, amennyiben ad nekünk valamit; s ez persze részben a bolsevik államkapitalizmus öröksége. Az állam ellenség volt, amelyet eltűrtünk, ha „osztott” ezt-azt.

De nem csak erről van szó.

Arról is szó van, hogy az erdélyi magyarság mit tart önmaga felől. Makkai szerint a kitartást, „... ezt a csöndes hősiességet, sokszor talán csak a tudat alatt, egyedül az a mély meggyőződés tehette lehetővé, hogy a magyar nemzet minden külső látszat dacára belül, lelkileg és szellemileg eltéphetetlenül egy maradt. Ebből kellett fakadnia annak a reménységnek, hogy ez az egység valamilyen formában fenn is fog maradni, és el kell jönnie az időnek, amikor külsőleg is, így vagy úgy, érvényesülni fog [^6]

Amennyiben az érvényesnek elismert tétel az erdélyi magyarságról az, hogy tekintet nélkül a külső (pl. alkotmányjogi, közigazgatási, gazdasági, regionális-kulturális) körülményekre, a magyar „nemzetiségű” romániai személyek mindenképpen a magyar nemzet tagjai, ha a magyar nemzet „eltéphetetlenül egy maradt”, akkor persze a kisebbségi helyzet evidensen megoldhatatlan, és a belső, „lelki” tényhez hozzá kell igazítani a külső tényállást, teszem azt: határrevízióval vagy más, hasonló horderejű és élességű politikai átalakítással. Makkai „Nem lehet”-je szoros logikával következik ebből a fölfogásából, ill. abból, hogy elvetette a transzilvanizmust. Korábban ebből nem vonta le az összes konzekvenciákat. Bár nem fogadta el az erdélyi különállást, a határrevízióval akkor még lelki „önrevíziót” szögezett szembe, elég sok önellentmondással:

„Kisebbségi magyar nemzeti öntudatunk revíziója így főképpen két nagy lelki átalakulást kíván meg tőlünk: az egyik az, hogy a földi impériumhoz kötött magyarságot lelki magyarsággá tegyük magunkban; a másik azonban az, hogy az így fölszabadított örök magyarságot ne tartsuk gyöngébbnek a külső impériumhoz is kötött és attól is támogatott magyarságnál \[azaz Magyarországnál\], és egyetlen atomját se alkudjuk el azért, mert így nehezebb magyarnak lenni, mert így önerőnkből kell magyarnak lenni. Természetes, hogy ebből az öntudatból egyenesen következik egy olyan önfenntartás és önállítás, mely a magyar közösséghez tartozó minden egyénnek, feltéve, hogy lélekben ehhez a közösséghez tartozik, biztosítja az anyagi és szellemi, a kulturális és erkölcsi egzisztenciáját, és ezáltal igazolja önmagát [^7]

A Magunk revíziója - egyébként intellektuálisan (a püspök többi könyvéhez képest) másodrangú munka - a két világháború közötti magyarság konzervatív krédójává lett volna a maga termékeny kétértelműségében, ha Makkai el nem megy, s ha a „Nem lehet” meg nem íródik. Addig az volt, az Erdélyi Fiatalok s a Hitel nemzedéke - meg a közönség - esküdött rá. Gyerekkoromban majd minden ismerősünk könyvespolcán ott volt. Az „összmagyar” dimenziót föl nem adni, de a kivándorlás és a határrevízió, az irredenta gyökeres rendszabályait pro tempore félretéve „építkezni”, ez volt - szemben a mindig kisebbségi transzilvanizmussal - a többség (a kisebbségi többség) hitvallása [^8] .

Emellett az erős és félhivatalos krédó mellett - s véle szemben - több tényező és gondolat is állott. Először ott volt „a történelmi Magyarország”, az Osztrák-Magyar Monarchia nemzetiségi tapasztalata [^9] . Ez azt mutatta meg - a Trianon utáni utódállami magyaroknak -, hogy hiába az asszimilációs politika és a nemzetiségi elnyomás, a kisebbségeket általában nem lehet beolvasztani, ha nem akarják; a Rumenia irredenta (és aztán persze l’Ungheria irredenta) erősebb, mint az etnikumok fölötti impérium; hogy az ún. „kultúrfölény” állítólagos vonzereje nulla, hogy az autonómiát senki se gondolja komolyan, csak az elszakadás első lépcsőfokának szokás tekinteni sub rosa, nehéz időkben. 1914 augusztusa azt is bebizonyította, hogy a nemzetközi szocializmus megadta magát a nacionalizmusnak. A huszadik században úgy látszott, a nemzetnél - az etnikumnál, a fajnál - nincs nagyobb erő, ezért minden humanizmus, páneurópázás, internacionalizmus, népszövetségi kisebbségvédelem, alkotmányos védőbástyák vagy pláne Titulescu gondolata, „a határok spiritualizálása”: béna, ernyedt, tehetetlen. Itt az etnikumok vagy - ahogy a mai konzervatív mondaná - a civilizációk küzdelme folyik [^10] .

Evvel szemben a hagyományos államok tehetetlenek. Hiába tiltotta ki a magyarországi parlamentarizmusból a nemzetiségeket az 1918 előtti magyar liberális nacionalizmus, a román takarékpénztárak, mint pl. az Albina egyszerűen fölvásárolták Erdélyt. A romániai földreform a kilencszázhúszas években földönfutóvá tette az erdélyi magyar birtokosok (az addigi vezető osztály) jelentős részét, a hivatalnokok (a vezető kaszt másik része) elvesztették hivatali állásukat. A román állami diszkrimináció hatékonyabbnak bizonyult mindennél, amit a magyar etnikum, „a mi fajtánk” önmagáért megtehetett a régi, az erőtlen liberális kapitalizmus körülményei között, az első világháború előtt, amikor a pesti parlament sértegette, gyalázta, megszégyenítette a nemzetiségeket, olykor lövetett rájuk, bebörtönözte a vezetőiket, de gazdagodásuk és szaporodásuk ellen nem tehetett semmit. Itt csak erő állhat szemben erővel. Ezt jelentette „az építkezés”: a kétségbeesés, a vereség józanságát. Ne feledjük: a harmincas években Németh László - nem akárki - életképtelennek, jövőtlennek nevezte az erdélyi magyarokat.

\*

Az erdélyi kérdés „kibeszéletlen” aspektusai között is az egyik legelhallgatottabb, legeltagadottabb az 1918/19 előtti erdélyi román nép társadalmi karakterének problémája. Az erdélyi román nép az Abram Leon elmélete értelmében vett „osztálynép” volt, amennyiben a teljes, az egész erdélyi-partiumi románság jogok és politikai reprezentáció nélküli jobbágyparaszt volt az 1848-i forradalom által meghirdetett, de csak a Bach-korszakban (részlegesen) végrehajtott, majd a kilencszázhúszas években az „egyesült” Nagy-Romániában kiszélesített földreformig. Erdélyi román uralkodó osztály nem volt. Az előbb az „unitus” (ti. görögkatolikus), majd a görögkeleti-ortodox klérusból toborzódott, Bécsben, Rómában, ritkábban Budán képzett „előértelmiség” szabadult meg először a hűbéri terhek egy részéről, de itt pár száz családról beszélhetünk, amelynek a státusa (jogilag) bizonytalan volt, presztízse csekély, vagyona semmi. A magyar-román ellentét első renden osztályellentét volt a régi Erdélyben, a jobbágyfölszabadítás a már a tizennyolcadik század elejétől többségben lévő román parasztság emancipációját jelentette volna. Másodsorban a felekezeti ellentét, pontosabban: a felekezeti elnyomás megszüntetését vagy enyhítését jelenthette volna a román ortodoxia „recepciója”, a „bevett” vallásfelekezetek közé sorolása, ami soha nem következett be „a történelmi Magyarországon”. A görögkeleti egyház soha nem tölthette be szellemi és nevelési szerepét az üldözés, elszigeteltség, a belőle fakadó műveletlenség és nyomor miatt. (Az ószláv egyházi kiadványokat, a cirill betűs moldvai-havasalföldi könyveket, az újgörög teológiai szakkönyveket nem vagy alig értették a betűvetéshez alig konyító erdélyi pópák. A cirill és a latin írásmód különbsége pedig az „unitus”, görögkatolikus nemzet- és hittestvérektől választotta el az ortodox-görögkeleti többséget.) Harmadsorban a jobbágyságnak a régi Magyarországra jellemző, vadállati kegyetlenségű elnyomása és kiszipolyozása a Horia-Clos¸ca-lázadás (1784) és az 1848-i érchegységi harcok óta - s ne feledjük, a parasztfölkelések Kelet-Európában mindig etnikai jellegűek is, ilyen volt a galíciai koleralázadás, ahol ukrán/rutén parasztok lengyel nemeseket öltek, az 1907-i romániai (moldvai) parasztfölkelés, amely részben a zsidó földbérlők elleni pogrom volt stb. - „nemzeti” jelleggel is fölruházta az erdélyi románság emancipációs küzdelmét, amely azért 1914-ig megőrzött valamit „a császár és a pór” összefogásának középkorias vonásaiból.

Az uralkodó osztály nélküli erdélyi románság nemzeti harca volt annyira osztályjellegű, hogy az erdélyi és magyarországi román nemzeti párt (1918 előtt) szövetségese lehetett a magyarországi szociáldemokráciának és radikalizmusnak. Mondani sem kell, hogy ez uralmi helyzetben nyomtalanul elillant. Az erdélyi román nép csak úgy tehetett szert saját „vezető rétegre”, uralkodó osztályra, ahogyan 1945 és 1960 után a volt gyarmati népek: állami kinevezés révén.

Ennek a ténynek a következményeit az 1918/19-i „impériumváltozás” („Erdély elcsatolása”) után egy másik köztudomású tény súlyosbította, az ti., hogy a magyar középnemesség (a „dzsentri”) a tizenkilencedik században gazdaságilag csődbe jutott, és hagyományos - lovagias, úri, reprezentatív - életformáját csak mint állami (vármegyei) tisztviselő tarthatta fönn. Az adófizetők által fönntartott, patológiásan földuzzasztott államgépezet „ára” volt az utolsó „hűbéri” adónemünk, persze rejtetten, ugyanezt szolgálta volna a védővámos politika: a még gazdálkodó nemesség állandó jövedelmének biztosítását. Az államgépezet románok általi átvétele Erdélyben nemcsak egyszerű „őrségváltás” volt, hanem az állami és osztályuralom etnikai karakterének gyökeres megváltoztatása. A hagyományos dzsentri politikai elit elvesztette (gazdasági) létalapját, hatalmát, befolyását és fényét, méghozzá egyetlen történelmi pillanat alatt.

Erdélyben a „Nagy Egyesülés” (Marea Unire) teremtette meg, nevezte ki, állította elő az új román uralkodó osztályt és hatalmi gépezetet, a meglévő és az 1921 után módszeresen és gyorsan kiképzett értelmiségből. Az erdélyi román értelmiség és a román állam közötti távolság ezért még kisebb, mint Kelet-Európában egyebütt. (Megjegyzendő, hogy a történetnek vannak ó-romániai - avagy „ókirályság”-beli, „regáti”, ti. regat a. m. „királyság” &gt;rege &gt;rex - párhuzamai is. A havasalföldi vajdaságban az uralkodó osztály többnyire görög eredetű és anyanyelvű volt, az uralkodók a konstantinápolyi patrícius rétegből \[a Fanar negyedből &gt;„fanarióták”\] származtak, az Ypsilanti herceg vezette görög függetlenségi háború is Havasalföldön mint görög provinciában kezdődött el, ez ellen lázadtak föl a Hétairia \[Hetéria\] kezdeti román szövetségesei Tudor Vladimirescu vezetésével 1821-ben: ez görögellenes lázadás volt. A havasalföldi-moldvai egyházi kultúra - az újlatin nyelvű románok között! - egyházi ószláv \[„szlavón”\] volt, a csekélyke világi kultúra pedig a tizenkilencedik század elejéig újgörög, a tárgyi kultúra, pl. az öltözködés, belsőépítészet pedig levantei-oszmán. 1821 előtt a ladino anyanyelvű szefárd lakosok görögül tanultak meg, nem románul - Bukarestben... A nemzeti elitet ott is az állam nevelte ki és léptette elő, olyan nemzeti ideológiák jegyében, amelyeket többek között görög patríciusok - Xenopol, Iorga - hoztak létre. Az alkotmányosságot, a modern jogrendszert pedig az orosz megszálló hadsereg kezdeményezte a krími háború után. A nemzetielit-teremtés ezért a román nemzeteszme középpontjában volt mindig.)

Az 1920 és 1940 közötti Nagy-Romániában a nemzeti politika azt jelentette, hogy Erdélyben-Partiumban-Bánságban a magyar uralkodó osztály helyébe román uralkodó osztályt nevezett ki az állam, az új hivatalnoki kaszt megteremtésével és a magyar földbirtokosok földjét elkobzó vagy fölnégyelő agrárreformmal.

Ezt valamelyest relativizálta a tőkés, piaci viszonyok fejlődése, az iparosítás, de Románia a második világháborúig azért mezőgazdasági ország maradt, írástudatlan és szegény.

Ezen a „nemzetpolitikán” csak a Kommunisták Romániai Pártjának új koncepciója változtatott, amely - ezúttal osztályalapon - „nevezett ki” új „elitet”, immár „autonóm” elitet is, megszületett a nemzetiségi értelmiség és a nemzetiségi „nomenklatúra”, amelynek az utódai ma is (mint mindenütt Kelet-Európában és Közép-Ázsiában) az „új elit” vezető tagjai. Ezt a vezető réteget a KRP/RKP/RMP „nemzetiségi politikájának” köszönhetjük, de ha nem lett volna (1958-ig, ill. 1965-ig!) ilyen nemzetiségi politika, akkor az erdélyi magyarság mint négyelemis paraszt populáció érte volna meg 1989-et, akár az erdélyi románság 1918-at.

„Az erdélyi kérdés” ezért soha nem volt - és persze sehol semmi se volt - tisztán kisebbségi jogi, emberi jogi kérdés (bár így érveltünk a kilencszázhetvenes-nyolcvanas években), hanem hatalmi és osztálykérdés, uralmi kérdés, az erő kérdése.

\*

Az erő középponti fogalmának és tapasztalatának, a Carl Schmitt-féle barát/ellenség dichotómiának a politikai relevanciája békés, „civilizált” körülmények között igen korlátozott. Ugyanakkor a társadalom tagjainak a tapasztalata ellentmond ennek. A politikailag - legalábbis az uralkodó liberális politikai filozófiában - artikulálhatatlan (vagy csak anomáliaként, „törvényszegésként”, anómiásként-abnormálisként artikulálható), informális uralmi viszonyok rengeteg szenvedés (és elégtétel) okozói. Makkai és vitafelei akkor írtak, amikor a királyi Nagy-Romániában formálisan még érvényesek voltak a nemzetiségi-etnikai jogegyenlőség bizonyos válfajai, az uralmi-szimbolikus viszonyok azonban brutálisan megváltoztak. Korábban mindaz, amit „magyar”-nak érzékeltek, fönn volt, 1918/19 után pedig lenn. Ami korábban „román”-nak minősült, az azelőtt lenn volt, most pedig fönn. A hatalom elvesztése - beleértve a szimbolikus hatalmat - az egyik legnagyobb, fájdalmas izgalomforrás, amint azt a tragédia műfaja bemutatja nekünk Euripidésztől Shakespeare-ig és Brechtig. A magyar irodalomban - talán nem véletlenül - ennek a legkíméletlenebb ábrázolása Móricz Erdély-trilógiája, mostanában pedig Szabó Gyulától a nem kellően méltányolt A Sátán labdái. Makkai érdeme, hogy nem jogokról beszélt, hanem „impérium”-ról, azaz hatalomról. Ez a probléma manapság letagadott fele. Igaz, csak a fele.

Az erő (hatalom, uralom) jelentőségének fölismeréséből egyáltalán nem pusztán erőszakos és végletes megoldások előnyben részesítése következhetik. A transzilvanizmus is az informális-szimbolikus hatalmi viszonyok (amelyek mögött persze a fiatal, diadalittas nagyromán nemzetállam kemény állami kényszere állott) megváltoztatását célozta, a „kisebbségi” dimenzió kiiktatását és helyettesítését „az erdélyi népek” szövetségével. Az új unio trium nationum azonban épp úgy fölboríthatta volna a versailles-i-trianoni békerendszert, mint a határrevíziós revansizmus, erre azonban a „transzilvanisták” nem gondoltak, még arra se, hogy az erdélyi románok és szászok, a bánsági-partiumi svábok hallani sem akartak az egészről. A transzilvanizmus a maga módján bámulatos gondolatkísérlet volt, a nemzetiségi szabadelvű demokratizmus kísérlete, amely a hagyományos erdélyi partikularizmusra támaszkodva, szembefordulva Pesttel és „a szegedi gondolat”-tal, Bukaresttel és a „bizánci-fanarióta-levantei bojáruralomnak” értelmezett román délkelettel, megpróbálta megalkotni az erdélyi nemzetiségek és felekezetek együttes különállásának a mítoszát. Így írt Kós Károly:

> Az 1848. évi... . kolozsvári országgyűlés kimondotta Erdélynek Magyarországgal való unióját minden feltétel nélkül. A históriaírás megállapítja, hogy ezt a súlyos horderejű határozatot egyhangúlag szavazta meg az országgyűlés, de szükségesnek tartjuk az igazság szempontjából feljegyezni:
>
> 1\. Az országgyűlésen résztvevő szász követek az egyhangúság érdekében kifejtett terror nyomása alatt megszavazták ugyan az uniót, de a gyűlés után nem vállalták azt sem ők, sem népük.
>
> 2\. A román püspök csupán a maga nevében és felelősségére adta le hozzájáruló szavazatát, de azzal a román nép sem azelőtt, sem azután soha nem vállalta a közösséget, sőt, nyíltan megtagadta azt.
>
> 3\. De a magyar és a székely nemzet sem volt egész tömegében híve az uniónak, még kevésbé a Magyarországgal minden feltétel nélkül való egyesülésnek.
>
> 1918\. évi december hó elején az erdélyi románok gyulafehérvári nemzetgyűlése, amelyen a szász nemzet is képviseltette magát, kimondotta Erdély unióját Romániával - minden feltétel nélkül. Ez ugyancsak súlyos horderejű határozattal kapcsolatban a történelmi valóság kedvéért meg kell jegyeznünk:
>
> 1\. Erdély magyarsága e minden erdélyi nép sorsáról döntően határozó gyűlésen részt nem vett, becsülettel részt sem vehetett, tehát ezt az uniót meg nem szavazta.
>
> 2\. A szász nemzet csupán hosszas habozás után, s a román nemzeti vezetőkkel való sokszoros, reábeszélő tanácskozás és legalább bizonyos fokig való megnyugtató ígéretek után járult hozzá az unió megszavazásához.
>
> 3\. De a románság sem volt egészében híve a feltételek nélküli uniónak.
>
> ... A történelem megismételte magát: az 1918-iki gyulafehérvári gyűlés szinte megdöbbentően hasonlatos az 1848-iki kolozsvári gyűléshez; csupán a szerepek voltak kicserélve [^11] ...

Ez tömören összefoglalja a transzilvanizmus történeti ideológiáját, amelynek máig vannak nyomai. (Gondoljunk pl. a kétnyelvű kolozsvári Provincia c. lapra és körére, elsősorban Molnár Gusztáv - régi kolozsvári évfolyamtársam - regionalista-geopolitikai munkásságára.) Az etnikumok fölötti partikularista összefogásnak általában kevés híve akad az uralkodó etnikum soraiban, Erdélyben se volt ez másképp. Az 1940-i újabb impériumváltozás („bécsi döntés”, „a négy év”) után és alatta a transzilvanisták még élő maradékai nem nagyon hozakodtak elő korábbi elveikkel, s kevesen emeltek szót az Észak-Erdélyben kisebbségi sorba került románságért (bár széki gr. Teleki Pál próbálkozott az oktatásügyben evvel-avval), hogy más kisebbségekről szót se ejtsünk. 1945-ben persze, az 1918/19 és 1940 között érvényben volt trianoni határok visszaállításának árnyékában, megint előkerült az autonómiagondolat.

\*

1944/45 után a frontról, lágerekből, hadikórházakból hazatérő megmaradtak két dologgal néztek szembe: a szovjet hatalommal, „népi demokráciával”, valamint a második román „impérium” fenyegető közeledésével. Akinek igazán szava lehetett volna ekkor, a legfontosabb erdélyi marxistának, kommunista entellektüelnek, a Korunk legendás szerkesztőjének, a kommün volt helyettes népbiztosának, az éppen a kétségbeesés és a vak remény között hánykolódott, s talán nem is gondolta, mennyire hasonlítanak sietősen lejegyzett sorai - ekkor íródik Fábry Zoltánnak, Gaál Gábor és a Korunk szlovákiai marxista munkatársának nevezetes esszéje is, A vádlott megszólal - a valamikori nagy ellenfelek, Makkai, Kós gondolataira. Így ír Gaál Gábor:

„Mi, magyarok itt Romániában vagy a görögség új népe leszünk, vagy elpusztulunk mind egy szálig [^12] Komintern ide vagy oda, Gaál Gábor azért Nietzsche lázas olvasója, Karl Reinhardt, Walter F. Otto, Werner Jaeger kortársa volt, „görögség”-képzete így értendő. Így folytatja: „A görögség új népe úgy, akkor, ha megvalósítjuk magunk közt - s ezáltal a példát sugározzuk szórványainkban a körülöttünk levőre - a demokráciát, vagy elveszünk. Ha a tél jön, még a kóbor embernek is be kell rendezkednie a hidegre... Erdélyben mindig fagyosabb a szél [^13] „Csak az lehet a feladatunk, hogy demokraták legyünk... Hogy a múltunkból lázasan ássunk ki mindent, ami erre ösztönöz, hogy a jelenünkből tapadjunk minden olyasmihez, ami erre sarkall. \[... \] Ha ilyenek leszünk, azoknak a tábora is nő hatalmasan, akikkel együtt ez az ország a demokrácia valódi országa leszen. Nincs más menekvésünk, és nincs más diadalunk... Plebejus demokraták legyünk, alakuljunk néppé - nem a proletarizálódás keserű útján, hanem a tudat tiszta világossága révén [^14] Figyelemre méltó, hogy Gaál Gábor, akár a kor más, ún. „polgári” írói - pl. az irredenta „Végvári” (Reményik Sándor) és „Székely Mózes” (Daday Loránd), de olyanok is, mint Kolozsvári Grandpierre Emil vagy Ignácz Rózsa - a deklasszálódást, tehát az anyagi, hatalmi és státusveszteséget tekinti „a hideg”-nek, tehát a végveszedelemnek. Akár Makkai [^15] .

Az őshonos, autochton vezető kaszt nélküli kelet-európai végeken, a kényszerű etatizmus körülményei között (itt nem az alsó középosztály etatista, mint Franciaországban, az egyenlőség érdekében és a hagyományos „történelmi osztályok” ellen, hanem a gyönge és a külföldtől függő, de a külföldi vagy birodalmi gyámkodástól szabadulni akaró hazai uralkodó réteg, hasonlóan a fölszabadult gyarmatok „bennszülött” elitjeihez) a „csúcsra” vezető út az oktatáson (diploma a. m. cím/rang) keresztül vezet. Ezért volt minden kialakult utódállamban (elvégre Csonka-Magyarország is a Monarchia utódállama) numerus clausus, az új Nagy-Romániában meg ún. numerus valachicus, később pedig numerus nullus. Ezt a módszert a kilencszázhetvenes években hozta vissza Nicolae Ceaus¸escu rendszere Erdélyben. (A szovjet fölsőoktatásban ezt a zárt számot elsősorban a zsidó egyetemi hallgatókkal, ill. fölvételizőkkel szemben alkalmazták. A numerus clausus minden variánsa masszív kivándorláshoz, meneküléshez vezetett.) A kilencszáznyolcvanas évek világnézeti fordulata, „az emberi jogi forradalom” áttörése Kelet-Közép-Európában - bár vannak jogelméleti, ám pusztán szakmai, nem pedig politikai előzményei a kisebbségi jogvédelem terén - elszakadt az „egzisztenciális fenyegetettség” reáliáitól, de korábban ez volt az uralkodó beszédmód, s mint látni fogjuk, rejtetten ma is az. Megint. A közvéleményt irányító középosztály („értelmiség”) az állami stallumra képesítő jogcímeket akarja a számára fontos etnikai és osztálypopuláció számára biztosítani, ez a stratégiája Nagymajtény és a szatmári béke óta. Ez se változott semmit. 1989-ig a „nyugdíjas” állami állásokért folyt itt a legnagyobb politikai jelentőségű versengés. A kelet-közép-európai egyetemi cím- és rangkórság innen származik, a „mezei jogász” dr. Analfabéták rémuralma meg korábban az álnemesi és katonai („satisfaktionsfähig”, „párbajképes”, „egyéves önkéntes”, „karpaszományos”, „tényleges tiszt” és í. t.), kardbojtos rangőrület, alakiságmánia. A trianoni béke, az „impériumváltozás” után az erdélyi magyar köztisztviselők és környezetük nagy része Csonka-Magyarországra menekült. Az állásokat románokkal töltötték be. Még az otthon maradottak se voltak hajlandók fölesküdni a román királyra. Az állásukat ők is elvesztették. A megmaradt „elit” azokból a birtokosokból és tőkésekből állt, akinek nem kellett állás, meg a szabadfoglalkozású orvosokból, ügyvédekből, felekezeti iskolai tanárokból és - főleg - újságírókból. A magyar egyetemet megszüntették. Érettségizni románul kellett. A mobilitás leállt, ugyanakkor megszűnt a mágnások és dzsentrik hagyományos szerepe is. Ezáltal Erdély modernebb is lett kénytelenségből, mint Csonka-Magyarország, meg régimódibb is, mert nem esett át a vörös forradalom és a fehér ellenforradalom lázrohamain, vezető rétege megmaradt liberális nacionalistának. Mindevvel együtt: a deklasszálódás hatalmas volt.

A szolgalelkűségre, „úrtiszteletre” nevelt magyar plebs-nek most föl kellett volna néznie azokra, akiknek a megvetését verték belé évszázadok során: „az oláhokra”. Az emiatti ressentiment iszonyatos volt és - részben - maradt. Makkai Sándor elég nyersen kimondotta, hogy ez elviselhetetlen. Ha a kultúra eszménye „az úr”, akkor az idegen iránti csodálat pusztán azért, mert immár az idegen „az úr” - elhordozhatatlan. A szolgaságért (minden rendszerben!) az kárpótol szimbolikusan, ha följebbvalóink valamilyen értelemben „olyanok, mint mi”, valamiképpen egylényegűek velünk: a nacionalizmus-etnicizmus-rasszizmus szerint azért, mert a vezetők, az „urak” is „a mi fajtánk”, a demokratizmus szerint, mert „bennünket”, a népet „képviselnek”, a liberalizmus szerint nem is urak, hiszen nincsenek is urak, hiszen a törvények az urak (rule of law, „joguralom”, „jogállam”), a bolsevizmus szerint az urak azért „urak”, hogy minden uraságnak, uralkodásnak, uralomnak véget vessenek stb., stb.

Nem tudom, észrevette-e az olvasó, hogy a magyarországi és az utódállami magyar közvélemény jelentős része azt mondta nekünk erről a szimbolikus kárpótlásról, hogy merő fikció. Nem érzi magát szabadnak addig, amíg nincs valódi hatalma a sorsa és identitása fölött. Az etnikumok fölötti („jakobinus nemzetállami”) demokrácia illúziója épp úgy összeomlóban van, mint a „jogállam” és a „népképviselet” illúziója.

\*

Az erdélyi magyarság (és a csonka ország közvéleményének egy része is), úgy látszik, értéktelennek tekinti azt az állampolgárságot, amely etnikailag idegen többséghez kapcsolja a kisebbség politikai identitását, sőt: gyakorlati életkereteit. Románia számára nem haza - a szónak valamely nem etnokulturális jelentésében sem -, hanem csupán (az egyén felől nézve) puszta véletlen adottság vagy (a társadalom története felől nézve) pusztán kényszerű adottság. A többségi elv és az informális hatalmi viszonyok egyaránt arra kényszerítenék az allogén kisebbséget, hogy az idegent ismerje el „urának”. A kettős állampolgárság ahhoz eszköz, hogy az „úr”-nak elismert faktor ne „allogén” legyen, hanem magyar, hiszen az állampolgárság valamely állam „főségének” az elismerését jelenti, s ha a nemzetállamot „etnikai államnak” értelmezzük, akkor a problémák egy része csakugyan megoldódott. A problémák másik részét az etnikai autonómia oldaná meg. Azok a személyek, akik most már nem pusztán etnikailag, hanem „nemzeti”, „országlati”, azaz hatalompolitikai szempontból is különböznek a környező román lakosságtól (többé nem „kisebbség”-nek, hanem bizonyos aspektusból nézve idegennek nyilvánítván magukat, hiszen immár egy másik - „idegen” - állam polgárai is), külön entitásba óhajtanak tömörülni területileg. Ha a román állam „fősége” hiánytalanul el volna ismerve, akkor a területi-etnikai autonómiával szemben nem volna hiteles, érvényes ellenvetés (csak nacionalista aggodalmak), ám ha a Romániában területileg egyesült, kiváltságokkal (vagy mondjuk: különleges előjogokkal) rendelkező, (részben) külföldi állampolgárokból alakult enklávé jön létre, akkor az autonómia az önálló szuverenitás, ha nem is éppen a nemzeti függetlenség jegyeit fogja magán viselhetni. Ilyesmire ugyan még soha nem volt példa a történelemben, de hát újdonságok is lehetségesek, akkor is, ha ezeket az újdonságokat nyíltan senki nem akarja. Efelől még létrejöhetnek. Kérdés, hogy a román többségnek az utóbbi időben tapasztalható közönye a magyar kisebbség iránt tartós lesz-e, ill. elegendő lesz-e ahhoz, hogy állama jellegének ilyen mérvű átalakítását szótlanul eltűrje.

A kiút innen - ha a magyar állampolgárság netáni tömeges fölvétele konfliktusokat okoz, a konfliktusok pedig jogsérelmekhez és joghátrányokhoz vezetnek - természetesen Magyarországra vezet. Csak az esetleg már nem kivándorlás lesz, hanem menekülés.

\*

Persze senki nem kínál teljes körű, teljes jogú állampolgárságot az erdélyi magyaroknak. Arról nem is szólva, hogy a „magyarellenes magyar xenofóbia” lehetetlenné teszi a sima bevándorlást-áttelepülést. Csak azok kacérkodnak evvel a gondolattal, akik le akarják nyomni a Csonka-Magyarországon elfogadottnak számító munkabéreket. De a formális, útlevéllel (az útlevélre eső hangsúly elég baljós... ) megerősített magyar kvázi-állampolgárságnak nemcsak az állampolgári jogok teljes köre oldaláról észlelhető fogyatéka, hanem a Magyar Köztársaság mint szuverén nemzetállam oldaláról is, ti. az nehezen elképzelhető, hogy miképpen tudná a magyar állam - extraterritoriális körülmények között - megvédeni új polgárait, hiszen itt nem pár tucat turistáról vagy pár száz kivándorlóról van szó, hanem új (nehezen érthető) helyzetbe jutott román állampolgárok millióiról, akiknek az új szuverén iránti lojalitását a magyar államnak kötelezettségvállalással és kötelességteljesítéssel kellene viszonoznia. Hogyan?

\*

Ezek az abszurd körülmények szépen bizonyítják, hogy amennyiben Makkai Sándornak van igaza - ami azt jelenti, hogy: amennyiben nincs olyan államrend, amelyben a bármennyire nagyszívű jogrend erősebb lenne, mint a gazdasági-szociokulturális-hivatali/hatósági hatalom -, akkor a „kisebbségi kérdésre” csakugyan nincs megoldás, akkor a kisebbségi helyzetet „föl kell számolni”. Föl lehet számolni persze tömeges kivándorlással, áttelepüléssel, s föl lehet - állítólag - számolni az állam, a jog, a hatalom „humanizálásával”, a hatalmi tényező hatékony, valóságos relativizálásával. Erre Erdélyben kétféle hatásos javaslat volt eddig, a transzilvanizmusé, és az 1965 előtti „létező szocializmusé” (akkori nevén: „népi demokráciáé”). A két javaslat hasonlít egymáshoz, ami nem csoda, hiszen mindkettő az első világháború előtti ausztromarxista kulturálisautonómia-koncepcióból származik [^16]. Külsődleges-formális szempontból (annak ellenére, hogy Lenin - mint közismert - bírálta az ausztromarxista elképzelést, és az „önrendelkezés”, az „elszakadásig menő” nemzeti önállóság híve volt, amint elvileg a Komintern is a harmincas évek végéig) a szovjet-szövetségi, a jugoszláviai, a csehszlovákiai, a kínai föderális-autonomista szerkezet (beleértve kezdetben a romániai „Magyar Autonóm Tartományt”, amelynek az első földrajzi alakja teljesen megegyezik a mai autonómiatervek által kijelölt régió alakjával) kielégítette az autonomista igényeket. (Az nem igaz, hogy ezeknek a valóban nem túl nagylelkűen megtervezett autonómiáknak nem volt jelentőségük: szűk területen kisebbségi anyanyelvű kulturális intézményrendszereket és nemzetiségi „eliteket”, elsősorban nemzetiségi értelmiséget hoztak létre. Ezek az „elitek” a diktatúra részei voltak, de amint a Szovjetunió, Csehszlovákia és Jugoszlávia fölbomlása mutatja, az „etnobolsevik” helyi elitek véghez tudták vinni az elszakadást, és sok helyütt és elég sokáig megőrizték hatalmukat, Közép-Ázsiában pedig egyenesen megszilárdították.)

A transzilvanista fölfogás - amelyet jogilag soha nem formalizáltak - persze különbözött az erdélyi „kommunista” elképzeléstől, nem etnokulturális-föderális, hanem regionális-szupraetnikus-föderális, amennyiben az egész Erdély - tehát nemcsak a magyar-székely, hanem a román, a szász, a sváb stb. Erdély (plusz Bánság-Partium) - valamilyen mértékű különállását javasolta. Ehhez szükséges volt az a hipotézis, hogy az erdélyi románok közelebb érzik magukat az erdélyi magyarokhoz, mint a moldvai és havasalföldi vagy akár besszarábiai románokhoz, ill. hogy az erdélyi magyarok hasonlóképpen távolabb vannak lelkileg a „pesti” Csonka-Magyarországtól, mint a „balázsfalvi” vagy „abrudbányai” románságtól vagy a királyföldi szászoktól. Ez a hipotézis nem igazolódott be soha, bár ma ismét erősödőben van, noha nem egészen úgy, ahogyan a transzilvanisták, az Erdélyi Helikon Kós Károlynál általában konzervatívabb liberálisai szerették volna. Ugyanis a „pesti” Csonka-Magyarországtól egyre növekvő lelki távolság az erdélyi magyarság körében - a modern Magyarország egyre ismeretlenebb és érthetetlenebb Erdélyben - semmivel se csökkenti az egyre egységesebb, mert egyre modernebb román nemzet iránti (mondjuk így) fönntartásokat. A pesti publicisztika képtelen mértékben eltúlozza a romániai történelmi provinciák közötti különbségeket, pl. azt is olvasni az utóbbi hetekben-hónapokban, hogy az egyes román tájszólások beszélői nem értik egymást, ami persze nem igaz.

Az erdélyi román regionalizmus elsősorban gazdasági jellegű. Akár az Umberto Bossi-féle Lega Nord a délolaszokkal, Szicíliával szemben, a regionalizmus (nem túl népszerű) szószólói nem óhajtják megosztani a viszonylag jómódú Erdély adóbevételeit a koldus Moldvával. De az új regionalizmusnak más, riasztóbb aspektusai vannak, és nemcsak nálunkfelé.

A klasszikus, nálunk pejoratívan „jakobinus”-nak becsmérelt, szupraetnikus, politikus-patrióta nemzetfölfogás, a tizenkilencedik századi liberális nacionalizmus, 1848 öröksége haldoklik, félhalott vagy tán halott.

A tizenkilencedik századi liberális nacionalizmus - a Lamartine-é, Victor Hugóé, Petőfié, Kossuthé, Mazzinié, Garibaldié - kis partikularitásokból, feudális-dinasztikus államtöredékekből akart valami (mennyiségileg és minőségileg) nagyobbat alkotni. Jelszava az újjászületés, a tavasz, az emelkedés, a fiatalság, a megváltás, a tánc volt: risorgimento, junges Deutschland, Vormärz, reformkor, unió, irredenta redenta, márciusi ifjúság, hora Unirii... Ez az érzés egyesítette Magyarországot Erdéllyel s a Részekkel, egyesítette Itáliát, Németországot, a dunai fejedelemségeket (Romániává), az első világháború után pedig az orosz, a porosz, az osztrák Lengyelországot egy köztársasággá, Jugoszláviát, Csehszlovákiát. Az 1989 utáni etnicizmus nem egyesít, hanem fölbont. Fölbomlott a Szovjetunió, kettészakadt Csehszlovákia, fölrobbant Jugoszlávia. Az Európai Unióban egyesült Nyugat- és Közép-Európa „a hazák Európájá”-nak de Gaulle-i jelszavát feledve a régiók Európája lett. Az autonómiák és regionalizmusok (pl. Katalóniában és Skóciában) feszegetik a nemzetállami kereteket, de Baszkföldnek ez se elég.

1989-ben mindenki biztosra vette, hogy Besszarábia (az ún. Moldovai Köztársaság) egyesülni vagy társulni fog Romániával. A lakosság többsége elvégre (etnokulturálisan) román. Az új besszarábiai alkotmány szakított a külön „moldován” nyelv fikciójával, és államnyelvnek a románt deklarálta. Pár évvel később a „moldován” kifejezés visszakerült a törvénytárba, elnöknek az orosz (!) kommunista (!) Vlagyimir Voronyint választották, Romániával szemben pedig kifejezetten ellenséges politikát folytatnak. Bár kulturálisan és gazdaságilag közeledtek Oroszországhoz, a Dnyeszteren túli orosz nyelvű enklávét üldözik különállása miatt, tehát az orosz állammal is összekülönböztek. Besszarábiának nem kell senki más. Önmaga se.

Belgiumban a félfasiszta Flamand Tömb el akarja szakítani Flandriát a francia nyelvű Vallóniától. Korábban a Flamand Tömb Németalföldhöz kívánta csatlakoztatni az önálló Flandriát - a holland és a flamand nyelv gyakorlatilag azonos, ahogyan a szerb és a horvát, a román és a „moldován”, ill. a bolgár és a macedón nyelv is gyakorlatilag azonos, bár agyoncsapnak, ha kimondod -, ám újabban ezt visszautasítják. Nem lesz Nagy-Hollandia. Koszovó sem akar már Albániához csatlakozni, s a mindkettőjük lélekszámához mérhető macedóniai albán terület se vágyik Albániához, Koszovóhoz még inkább. Nagy-Albánia se lesz. Besszarábia miatt Nagy-Románia se lesz. Nem az egyesülés, hanem a szétválás az uralkodó trend. A „Union Jack” helyett a György-keresztes angol és az András-keresztes skót lobogó látható mindenfelé. A skóciai gépkocsikon - angolbosszantó tréfaként franciául - olvasható az ország neve: „Écosse”... A „közérdek” többé nem a „nemzeti érdek” szinonímája [^17] .

A szubnacionális etnicizmus erőteljesen különbözik a nacionalizmustól, legfontosabb eredménye az állampolgári patriotizmusnak és magának a szupraetnikus (etnikumok fölötti) állampolgárságnak s evvel a „közérdek” fogalmi fikciójára épülő modern államnak a szétmorzsolása. Itt nem a „Staatsnation” és „Kulturnation”, a „politikai nemzet” és a „kultúrnemzet” rég elavult, tizenkilencedik századi kontrasztjáról van szó, amellyel makacsul összekeverik az újabb szakirodalommal - és az újabb valósággal - nem ismerős hazai kommentátorok. Az etnicizmus ugyanis politikaellenes, az ugyanis nem politika és nem Staatskunst, hogy nem adunk a pénzünkből a lusta szicíliaiaknak (Észak-Olaszországban), a lusta asturiaiaknak (Katalóniában), a lusta moldvaiaknak (Erdélyben). Az ethnosz, a rassz, a felekezet előtérbe nyomulásával a hagyományos (ellenszenves, ám történeti) sovinizmusok és revansizmusok háttérbe szorulnak, helyüket átveszi a históriai dimenzió nélküli idegengyűlölet és bevándorló-ellenesség. A brit etnofasiszták bradfordi pogromjától a Pim Fortuyn- és Theo van Gogh-gyilkosságig és a németalföldi reakciókig, az Oriana Fallaci-féle hisztérikus és fasisztoid iszlamofóbiáig terjed a skála, és ezt most Magyarországon is tapasztaljuk az utódállami-kisebbségi magyarság tömeges bevándorlásától való irracionális rettegés, a középbal politikai erők és a szoclib médiák által is szított pánik formájában.

\*

A szubnacionális etnicizmus - igen látványos módon - magyar nemzetiségű személyekkel szemben tört ki Magyarországon. Éppen az a posztnacionalista jelleg benne, hogy teljesen és artikulálatlanul összeolvad az általános bevándorló-ellenességgel, amely részben mitikus (a pesti utca szerint az ország tele van titokzatos „ukránokkal”: valójában sokkal több brit van Budapesten, mint „ukrán”; az „ukrán” szó egyébként ma Magyarországon minden oroszul beszélő személyre alkalmazható, ahogyan Nagy-Britanniában a fajüldözők az indiai szubkontinensről származó minden személyt, tehát a hindukat is, „paki”-nak becéznek), részben a munkapiaci verseny őrjöngő kompetitív önzésének megnyilvánulása. A magyarellenes magyar xenofóbia (ez nem tréfa, hanem a legkomolyabb társadalmi tény) a szubnacionális és posztnacionális etnicizmus egyik leggroteszkebb válfaja, de nem az egyetlen. Itt etnicisták állnak szemben etnicistákkal. A másik fajta viszont a magyar állampolgárságot, tehát a magyarországi „demokratikus” politikai közösség egyik középponti alkotmányjogi-világnézeti fikcióját relativizálja. Ha az állampolgárságot puszta sovén gesztikulálásra képesek használni sokan, akkor a „demokratikus” vagy „liberális-demokratikus” honpolgárság értéke szélsebesen csökken.

A politika minimuma a jogok és kötelességek valamiféle szimmetriája s az általa kifejezett szimmetrikus („egyenlő” és „szabad”) pozíció mítoszának előföltételezése. Ez az előföltevés a politikai diskurzus - végső soron tehát a politika - újra- és újrakeletkezésének, folyamatos újjáalkotásának nélkülözhetetlen eleme. Az állampolgárság relativizálása - milyen értelemben honpolgár az, aki nem választhat? aki esetleg nem fizet adót? aki nem részesül a népjóléti „ellátásokban”? aki nem is óhajt, nem is szokott a köztársaság területén lakni? aki más államhoz (is) lojális, ott (is) szavaz, ott (is) katonáskodik, ott (is) részesül juttatásokban? az is állampolgár, aki nem ugyanabban a morális értelemben állampolgár, mint polgártársai? - kétségtelenül nem nacionalizmus, de nem is jobb a nacionalizmusnál. Az etnicizmus a nacionalizmust pótolja azoknál, akik a lelkük mélyén tudják, hogy nincs hazájuk. És azt sem akarják, hogy másnak legyen. Itt a népszavazási konfliktusban mind az „igen”, mind a „nem” hívei között sokan, talán többségben vannak a szub- és posztnacionális etnicisták.

Mi az etnicizmus következménye a nemzeti kisebbségekre (már maga a kifejezés is divatjamúlt, ugye) nézve?

Az etnicizmus, mivel mozgó és bizonytalan identitásokkal függ össze, és nincs politikai szerkezete, többnyire fölbontja, széttördeli a közösségeket, amelyek középponti mítoszait (az együvé tartozás valamiféle „racionalizált”, többnyire a történelemből, művelődéstörténetből „levezetett” ideáit) szétrombolja, elnézést a kifejezésért: „dekonstruálja”.

Az etnicizmus természetesen nemcsak és nem egyszerűen posztnacionális: egyben posztfasiszta is. A tizenkilencedik századi liberális-demokratikus nacionalizmus 1914-ben kezdett bomlani, és a fasizmus/nemzetiszocializmus mérte rá az első nagy csapást. A kegyelemdöfés Kelet-Európában esett, 1989-ben. Az etnicizmus legjobb és legtömörebb megfogalmazása Nae Ionescu filozófiaprofesszortól, a román fasizmus szellemi atyamesterétől származik 1930-ból. Nae Ionescu római katolikus és zsidó felekezetű román olvasóinak arra a szemrehányására válaszolt, amely szerint ő nem tartaná ez utóbbiakat „jó románnak”. A válasz: jó románok - kötelességtudó, hazafias, becsületes, szorgalmas, a román kultúrát forrón szerető személyek - lehetnek, de románok NEM [^18] .

A „románnak lenni” kritérium elválik a „jó románnak lenni” kritériumtól. Az utóbbi morális-politikai, és a honpolgárság minőségére vonatkozik. Az előbbi csak a származásra; erkölcsileg-politikailag közömbös. A „jó magyar ember” kifejezés sem azt a „jó embert” jelenti, aki történetesen „magyar”, sem azt a „magyar embert”, aki történetesen „jó”. Ezt anyanyelvünk minden kompetens, rátermett, idiomatizmusokra és kollokvializmusokra képes beszélője tudja, érzi.

A „nemzeti érzés” és a „nemzeti-etnikai identitás” történeti fejlődése, ill. a róla alkotott históriai-világnézeti ítélet maga is része a probléma alakulásának és mások általi, későbbi megítélésének. A nemzeti „jelleg” és „identitás” történeti jellemzése mindig is komoly politikai gesztus volt. A két világháború között kvázitudományos pszeudodiszciplínát is csináltak belőle: „nemzetkarakterológiát”. A nemzeti „jellegre” azért van szükség a nacionalizmustól az etnicizmus felé tartó átalakulás során, mert nem „a jó románt” (a honpolgárt, a polisz tagját), hanem „a románt” (a fajta egyedét, az ethnosz tagját) kellett itt jellemezni, nem „az országlakost” (regnicola), nem a hungarust kellett meghatározni, hanem „a magyar embert”, az ethnosz reprezentánsát.

Magyarországon a „mi a magyar?” vitája hosszú évekig tartott [^19] . Jellemző, hogy az etnicizmus felé való alakulás félútjának ez a módszertani stációja nem újult föl. 1989 óta mi már túl vagyunk ezen. A szélsőjobboldal nálunk továbbra is vonzalmat érez a magyarságot Európától elválasztó őstörténeti mítoszok iránt, de a „nemzetkarakterológiai” elem itt csak implicit. Ezek a vonzalmak is eklektikusak. A „Magyarok Világszövetsége” pl. össze tudja egyeztetni a „párthus”, a sumér, a hun-török, a hun-han (kínai), a japán, a szittya (szkíta) rokonság eszméit, „az ősi civilizáció” és „az ősi vadság” egymásnak ellentmondó mitologémáit. Romániában, a román kultúrában ez nincs egészen így, tekintettel a két világháború közötti modern szélsőjobboldal örökségének máig meghatározó, mert a modern román kultúrát megalapozó voltára. C. Raidulescu-Motru, Nichifor Crainic, Lucian Blaga, Constantin Noica és mások „nemzetkarakterológiai” jellegű művelődésfilozófiái elég elevenek. Ehhöz adódott a Ceaus¸escu-korszakban a „protocronismul românesc” elmélete, Edgar Papu és mások kreációja, amelyet - hihetetlenül különös formában - Ilie Baidescu ma is képvisel. A „protokronizmus” egyszerűen azt jelenti, hogy a román (géta-dák) ősnép æonokkal mindenki más előtt teremtette meg a civizáció főbb vívmányait, ezért ennek a népnek a jelentősége nem történeti-kulturális, hanem kozmikus. Ez a kissé bolondos történetmítosz a Ceaus¸escu-érának a marxizmus-leninizmust helyettesítő hivatalos ideológiája volt, és a vasgárdista pedigréjű hasonló mitologémákat is tűrték.

Hogyan jött létre az apolitikus etnicizmus intellektuális alapzata? A dolognak Erdélyben, Romániában és (részben) Magyarországon az egyik oka az autochton vezető osztályok, jelesül az őshonos-nemzetiségi polgárság akut hiánya. De ez csak részleges magyarázat.

Ezt írta egy viszonylag fiatal konzervatív 1918-ban:

„Az általános hordozója a metafizikai nép. Ezért szellemileg hamis a tömeg szellemében és értelmében politizálni. \[... \] A demokrácia előrenyomulása győzedelmes és feltartóztathatatlan. Ma már csak tömegpolitika, demokratikus politika lehetséges, olyan politika tehát, amelynek a nemzet magasabb rendű szellemi életéhez kevés köze van vagy semmi... A művész és a szellemi ember állami érdeklődése, rokonsága és szolidaritása az állammal odáig terjed tehát, ameddig az állam metafizikai jellege ér. A fejlődés iránya persze az, hogy az állam mindinkább elveszíti metafizikai jellegét, és a jelek szerint teljes mértékben szociális jelleget ölt. Az igazság az, hogy a modern állam helyzete nem különösebben tiszteletreméltó [^20]

Ha a „szociális” aspektust átugorjuk a politikában (ezt egyébként a forradalommal szemben Hannah Arendt is javallotta), akkor a politikai közösség szükségképpen erkölcsön inneni, tehát apolitikus lesz, nincs külső, távolról is fölismerhető ismérve annak, hogy melyek a határai, ki tartozik hozzá - és miért.

„A tömeg” szemben „a metafizikai néppel”: mit jelent ez? „A metafizikai nép” föltehetőleg az a populáció, amelyet nem akaratlagos döntés köt össze, olvaszt egybe, mint a demokrácia honpolgárságának megalkotásakor és naponkénti újjáteremtésekor, hanem valamiképp lényege szerint az. Ez a lényeg nem racionalizált kollektív döntéssel, hanem „introspekcióval” vagy „lényeglátó” intuícióval fogható föl. Az állam nyilván akkor „metafizikai jellegű”, ha ezt a „lényeglátást” szolgálja és fejezi ki. Erre a liberális demokrácia, ill. bármely fölvilágosodás utáni politikai alakulat természetesen alkalmatlan.

A „nép” ilyesfajta „metafizikai” fölfogása, bármit is ér különben, arra jó, hogy eltüntesse a hatalom/uralom tényét. Erre szüksége van a „nemzetiségi” vagy (másutt) gyarmati értelmiségnek, amely nem kommunikálhat - kulturális idegenség és a méltóságot és a megbecsülést (honour, Ehre) illető iszonyú távolságok miatt - az uralkodó osztállyal és/vagy renddel, kaszttal. Az etnicizmus - tehát „a nemzet” helyettesítése valamely apolitikus, se területileg, se kulturálisan nem azonosítható, változó körvonalú entitással - eredete többek között nyilván az etnikai megaláztatásban, közelebbről a politikai uralom etnicizált és rendi, kasztszerű tapasztalatában, az egyéni egzisztenciának a Birodalommal szembeni teljes irrelevanciájában (is) keresendő. A provinciális-gyarmati, „helyi”, „nemzetiségi”, „területi”, „tartományi”, „megyei”, „járási” kultúra hatalom nélküli értelmisége a hatalom - tehát politikai egzisztencia - nélküli nép pszeudo-organikus, tehát a hatalom megjuhászítására és értelmezésére képtelen értelmisége. Nincs más hátra, dicsőíteni, imádni, bálványozni kell a hatalomnélküliséget - ha már amúgy sincs, ha a forrás érthetetlenül távoli, ha ragyogó és érthetetlen gyakorlói, az urak, megszólíthatatlanok, mert idegenek.

Ezért a kényszeres vágy arra, hogy az urak magunkfajták legyenek - nem pedig arra, hogy ne legyenek urak, hogy ne legyen uraság, ne legyen uralom -, hogy a hatalom megjuhászítható, értelmezhető legyen. Ez a vágy a nemzeti függetlenség, a nemzeti önrendelkezés kívánalmában is benne volt már, csak nem ennyire végletesen. Ott az autonómia gondolata (magunk adjunk magunknak törvényeket, ne mások) tartalmazta a „törvény” elvont eszméjét és a demokrácia alapgondolatát a népszuverenitásról. Ezért a spontánul kialakuló - nem az idegen államtól kinevezett - önálló polgárság és értelmiség szükséglete alapvető volt és maradt [^21].

Itt szépen összekeveredik - az „egyenlőtlen fejlődés” következményeképpen - a Birodalom marginalizált, provinciális-etnikai értelmiségének dépaysé, „eltájolt” azonosságkeresése és a „globalizációnak” a nemzeteket és nemzetállamokat relativizáló, új, kontúrtalan-fókusztalan uralmi gócokat életre hívó hatása. Az értelmiség természeténél fogva államfüggő - ezért nem függ közvetlenül az uralkodó osztálytól, rendtől vagy kaszttól - , és állam nélkül a legitimáló és delegitimáló szerepét nem tudja betölteni. A nemzetállam végzetes meggyöngülése a regionális-szubnacionális eliteket új identitáskeresésre sarkallja a szokványos „polgári” (liberális-demokratikus) politikán túl.

Nézzük megint Erdélyt.

Az erdélyi autonómiatörekvések az erdélyi magyar lakosság mintegy egyharmadát érintik, a kisebbségben („szórványban”), ill. a határ menti Partiumban élőknek saját, viszonylag önálló berendezkedésre nem lehet reményük. Ezért az erdélyi magyarság minden ereje a Székelyföldre koncentrálódik, s így létrejön a székely-magyar ellentét, amely másfél évszázada merült már feledésbe, és soha nem volt éles. Az erdélyi magyarság hagyományos központjai - magyar szempontból - hanyatlanak, kiürülnek. „Nemzeti” szemszögből ez őrült politika, szubnacionális-etnicista-regionális szemszögből van némi értelme.

„Nemzeti” szemszögből ugyancsak őrült politika akár a legcsekélyebb lépést is tenni, ami lakosságfogyást okozhat, hiszen ez elveheti a romániai politizálás jogcímeit és lehetőségeit. Etnicista szemszögből ez nem érdekes, hisz innen az etnikumok fölötti, a szupraetnikus, „állampolgári” (ez esetben persze romániai állampolgári) politizálás amúgy se hihető, amúgy se plauzibilis. „Nemzeti”, „nemzetiségi” szemszögből az állampolgárság jogi tartalmának fölhígítása, relativizálása őrültség, hiszen a „nemzetiség” jogokra törekszik, nem hatalomra.

Az utódállami kisebbségek nem először csalódtak a „demokráciában”, bár a körülmények szinte semmiben nem hasonlítottak a maiakhoz. A csehszlovák „demokráciával” 1945 után a felvidéki magyarok Beneš „szláv köztársaságának”, a Beneš-dekrétumoknak, a kitelepítéseknek (majd az ún. „lakosságcserének” azaz a kényszerű száműzetésnek és vagyonvesztésnek), a jogfosztásnak, a lágereknek és a kényszermunkának a formájában találkoztak; az észak-erdélyi magyarok pedig a háború előtti (többé-kevésbé demokratikus) Nemzeti Parasztpárt - ma is köztiszteletben álló, mert a sztálinisták börtönében meghalt - vezérének, Iuliu Maniunak (azaz badacsonyi Maniu Gyulának), a régi erdélyi román nemzetiségi ellenállás egyik legnevezetesebb részvevőjének a paramilitáris csapatai (a „Maniu-gárdák”) által végrehajtott vérengzések révén. A felvidéki és erdélyi magyarok minimális polgárjogait a negyvenes évek végén a kommunista párt állította helyre. Gottwald és Slánsky ott, Gheorghiu-Dej és Pauker itt. A kisebbségi magyarság politikai tájékozódását, appercepcióját ez erősen befolyásolta 1989-ig. Azt se feledjük, hogy a bolsevik párt, a Szovjetunió, a III. és a IV. Internacionálé, sőt: a II. Internacionálé (a szociáldemokrácia, bár halkabban) is elítélte, „imperialista rablóbékének” tekintette a versailles-i-trianoni „békeművet”, és megdöntésére hívott föl. Ezért is voltak a romániai kommunista mozgalom mártírjai kisebbségiek Breiner Bélától Fónagy Jánosig, Encsel Mórtól Józsa Béláig és Szabó Árpádig, Chaia Lifschitztől Simó Donkáig - meg a főtitkárok is Köblös Elektől az elvtársai által meggyilkolt Fóris Istvánig. A KMP kifejezetten helyeselte a határrevíziót, akárcsak az MSZDP. A szovjetellenes „nemzeti kommunizmus” (különösen a Ceaus¸escu-féle félfasiszta változatában) nem volt kedvező a kisebbségi magyaroknak, ráadásul a némi szimpátiával nézett Kádár a Szovjetunió hű szövetségese volt, a Magyar Népköztársaság pedig a kisnépi nacionalizmusok nagy ellenségének bizonyult (bonyolult okokból, amelyek legfontosabbika ’56).

Az 1989 utáni demokratikus korszak Meciiarral, Miloševic´tyel, a marosvásárhelyi magyarellenes pogrommal, Iliescu és Roman magyarellenes sovén akcióival köszöntött a kisebbségi magyarságra (amelyet a magyarországi nemzeti-jobboldali kurzus különféle hisztériáinak fülsértő szólama kísért). Azóta a magyarellenes sovinizmus meggyöngült, kimerült, elhalkult. A magyar nemzetiségi pártok - nyíltan vagy a háttérből - kormánytényezők Szlovákiában, Romániában, Szerbiában, és jelentős engedményeket csikartak ki szövetségeseikből. A román értelmiségi elit a leghatározottabban szakított - különösebb elemzés és elmélyülés nélkül - az antiszemitizmussal és a magyarellenességgel, olyannyira, hogy a vezető lapok (különösen a nagy jelentőségű hetilapok) egyszerűen cenzúráznak és kitaszítanak, kirekesztenek minden effajta megnyilvánulást.

A román értelmiségi jobboldal az autochton sovén szélsőjobboldal történeti-kulturális értékének (amely tagadhatatlan, nem úgy, mint a magyar szélsőjobboldal esetében, amely semmi maradandót nem teremtett) megőrzése és kultusza mellett - politikai időszerűségének éles elutasításával - az angolszász szabatú újkonzervativizmust honosította és asszimilálta, amellyel föltétlen Amerika- és Izrael-barátság jár, száz százalékos NATO- és EU-elkötelezettség, a liberális kapitalizmus igenlése, a modernség hagyományával szembeni nyugati karakterű ambivalencia, s mindezt kíséri a paradoxális oroszgyűlölet és kommunistaellenesség. (Azért paradoxális, mert Romániában nem volt szovjetorosz megszállás, mint Magyarországon és Csehszlovákiában - ahol semmiféle oroszellenesség nem észlelhető -, s mert Romániában az utólag „kommunizmus”-nak nevezett rezsim inkább fasiszta jellegű volt, mintsem bolsevik, a délibábos nemzeti mitológia brutális, agresszív erőltetésével pedig éppenséggel hű követője a Vasgárdának. A mai román értelmiségi „véleményvezérek” visszatértek a Braitianu-klán Nyugat-barát, oroszellenes, elitista és szocialistaellenes hagyatékához, ám ha nincs kilátásban magyar „revans”, akkor a magyarellenesség ennek - mint kiderült - nem nélkülözhetetlen eleme. De csak addig... )

A mostani román újkonzervativizmusnak vannak saját hangsúlyai. A legnagyobb, mondhatni kirobbanó sikerű újkonzervatív traktátus [^22] - a példátlan közönségsiker és széles körű hatás okozta irigységen és nemzedéki elégedetlenségen túl - egyrészt valóban Kelet-Európából, eredetien válaszol az észak-amerikai újkonzervatív diadal által fölvetett elméleti, történetfilozófiai kérdésekre, másrészt a modernséggel kapcsolatos kételyeket egyrészt a régi kelet-európai „agrárius” érvekkel, másrészt a diktatúra tapasztalatával gazdagítja és módosítja. Ez a rendkívüli jelentőségű jobboldali könyv - láss csodát! - egyáltalán nem sovén vagy etnicista. Az aforisztikus esszéforma és a szellemi források bősége se takarhatja el Horia R. Patapievici fő ellenségét, amely a relativizmus, ezért hát mindenfajta historizmus Marxtól Taine-ig[^23] és a posztmodernig. A relativizmus másik fő - politikai - formája persze a nacionalizmus, amely még a legmagasabb szellemi színvonalú esetekben se nagyon szakadhat el a „perspektivizmustól”, tehát a nézőpont (a perspektíva) elvont előföltevéssé változtatásától és külső-adottnak tekintésétől (egyúttal). A „véleményvezér” román értelmiségnek - s ez most is, mint Romániában mindig, konzervatív és jobboldali, de most szabadelvűen, tág látókörűen és nyugatbarátan jobboldali, eltérően a kilencszázharmincas és hetvenes és kilencvenes évektől - ez az ismert nacionalista panelektől elvezető fordulata, s ezáltal egy kulturális átalakulás kezdeteinek legitimálása (és ez az átalakulás már nem annyira konzervatívnak ígérkezik, sőt) éppen akkor következik be, amikor a romániai magyarság etnicista kanyart hajt végre.

A román politika - minden vidékies káoszával és szüntelen fölfordulásával együtt - Románia sorsát egyértelműen a Nyugathoz kötötte, itt nincs sok nézeteltérés. Románia még nem volt NATO-tag, amikor önként ajánlott flottatámaszpontokat az amerikai haditengerészetnek. A szárazföldi amerikai bázisok hálózata is alakul, ugyanakkor a Nyugat-Európával létrehozott (ma még főleg csak gazdasági és kulturális) kapcsolatok is virágzanak. A mai román jobboldali ellenzék egyik pártja, a PD a Szocialista Internacionálé tagja, a másik, a PNL pedig a Liberális Internacionálé tagja. Az a sovén-etnicista jobboldal, amely Magyarországon és Lengyelországban virágzik, a román közélet látható fölületéről eltűnt. Akármennyire sekélyes (talán) a változás, a kisebbségi magyar politizálás számára páratlan, soha vissza nem térő alkalom - volt. Kérdés, hogy megmarad-e a népszavazási katasztrófa után is.

A közvélemény mai irányítói magyarbarátok, de ennek a rokonszenves beállítottságnak a korolláriuma a teljes vakság és tudatlanság. Az erdélyi magyarság ismeretlenebb Bukarestben, mint valaha, bár talán nem annyira, mint Pesten - ennek egyik oka, hogy a romániai magyarság majdnem minden, valaha erős kulturális pozícióját kénytelen volt föladni a román fővárosban -, ennek pedig gyors, azonnali előnyökön kívül csak hosszú távú hátrányai vannak. A magyarok óhajainak barátságos tekintetbe vétele, mindenki tudja, a belső béke és nyugalom alapja Romániában. A romániai magyarok eddig - szavakon kívül - valóban a béke angyalai voltak. Nem tudjuk, mi lesz ezentúl. Talán semmi.

\*

Az államok fejlődése egyjelentésű a fizikai kényszer monopolizálásával és csatornázásával[^24]. Az állam és a területén élő népesség uniformizált, szimmetrikus, igazságos, egyenlő és rendszeres viszonyát a militarizmus, a nacionalizmus, a központosított közigazgatás, a központosított állami népoktatás, az irodalmi (állam)nyelv akadémiai rendszerezése, az iparosítás-szekularizáció-urbanizáció modernista szentháromsága plusz az egységesített út- és vasúthálózat, tömegközlekedés és az egységesített energiahálózat, valamint a szociális lakásépítés, higiéné és állami egészségügy tette lehetővé. Ez a modern civilizációnak félelmetes, sokszor fenyegető, de azért tekintélyt parancsoló műve. Ez az a keret - karöltve az egységes jogrendszerrel és a fegyveres testületek által őrzött közrenddel és állami erőszakmonopóliummal -, amelyben szokványos körülmények között a honpolgárok egyes csoportjai ellen (az állam szokásos, jogilag kodifikált, szabályozott, kiváltképpen és nyomatékosan nem önkényes büntetőhatalmának keretein kívül) erőszakot nem lehet, nem szabad és nem szokás alkalmazni. Ezt a tabut, mint tudjuk, a huszadik század radikális, ún. „totalitárius” diktatúrái megtörték. Ennek a tabutörésnek a megelőzése, kiküszöbölése és következményeinek meggyógyítása - minden, bármilyen súlyos nézeteltérésen, politikai vitán túl - a mai Európa változatlan és még nem teljesített kötelessége.

Ártatlan civil populációk határokon innen és túl való ide-oda dobálása, bántalmazása, üldözése, jogfosztása, kirablása, kiirtása: mindez még az élők emlékezetének a része. 1989 óta Kelet-Közép-Európában nem történt más, mint a sztálini korszak modernizációs vívmányainak alkalmazása a polgári demokrácia körülményeire és viszont, a fölbomlott agrárbirodalmak (Habsburg, Hohenzollern, Romanov és az oszmán) helyén kialakult sikertelen, omladozó nemzetállamok és föderációk lebontása és újjáépítése.

Ez tagadhatatlanul kevés.

De a kevésnél is van kevesebb. A pillanatnyi hivatalos konszenzus külön tartja és alárendeli az „ethnosz”-t a „polisz”-nak és a „démosz”-nak[^25]. Ez a konszenzus töredezik mindenütt Európában s persze másutt. Mi éppen most zúzzuk apróra, szaggatjuk miszlikbe.

Miért is?

A fő okok egyike a gyanú: az, hogy a „polisz” és a „démosz” csak az „ethnosz” álcája. Hogy az a hatalom, amely nem etnikai, az „idegen”. Hogy az „idegen” hatalom megalázó, mert nem hiszünk abban, hogy a hatalom elvont is lehet, tehát a hatalom gyakorlóinak „hovatartozása”, eredete, osztálypozíciója, rendi karaktere, hagyományból fakadó beállítottsága közömbös lehet. Ezért csak „a mi saját hatalmunk” a nem megalázó, ilyen hatalom nincs és nem is lehetséges, ez pedig nyilván minden hatalom (állam, civilizáció) fölbontását jelenti: vissza a törzshöz. A kétely abban, hogy a jogállamban a jog uralkodik. „Jogállamban pénz a fegyver” - mondta József Attila. „Pénz” helyett mondhatott volna „faj”-t vagy „etnikum”-ot is. Ez a kétely látszatként leplez le valamit, ami se nem látszat, sem pedig valóság. Hanem elmélet, amelyet hol alkalmaznak, hol nem, s amely a tradíció révén - egy időre - önálló erővé, valósággá válhatott. Ám ha ily módon „leleplezik”, akkor nem marad más, mint a személyes.

Abban az értelemben „leplezik le” ezt, hogy eszerint az állam, a hatóság nem személytelen algoritmus, hanem magánérdekektől befolyásolt magánszemélyek csoportérdektől meghatározott, elkülönült és informális csoportja. Ez nem fölsőbbség, hanem ellenség. Ha ez így van, mindenkinek arra kell törekednie, hogy az idegeneket kizárva életéből, a magafajtával, a hasonszőrűekkel hasonló informális csoportokba verődjék, s így próbálja meg túlélni a nehéz időket, tudván, hogy minden intézmény, minden rendszerezett, válogatott és központosított kultúra csak kamu: rizsa, habverés - ürügy az informális csoporturalomra. Honfi- és embertársaink igen nagy halmaza hiszi ezt így vagy ilyesformán. Az állampolgárság csak zseton nekik, amellyel szimbolikus és fizikai javakhoz való hozzáférés vásárolható.

Ebből is áru lett: megindulhat az etnikumok között az önértékesítésükért vívott éles verseny, amelyet a minimális állam többé nem korlátoz. Ez az a liberális utópia, amelytől a liberálisok iszonyodnak a leginkább.

Már a tizenkilencedik század eleje óta szokás és lehet kételkedni a személy fölötti és csoport fölötti intézmények legitimációs ideológiáinak szavahihetőségében, úgy értem, filozófiailag is, hiszen a történeti és politikai elmélkedés az ókori történetíróktól kezdve szkeptikus volt e tárgyban. Les maîtres du soupçon, a gyanú mesterei: Marx, Darwin, Nietzsche, Freud - a névsor bővíthető, különösen antropológusokkal és történettudósokkal - nem sok segítséget nyújthattak a liberális establishmentnek legitimációs igényei érvényesítéséhez. Nem vitás, a modern honpolgári közösség fikció. Ezt a fikciót a „jakobinus” nemzetállam, nálunkfelé, a Rajnán innen, a „poroszos” Obrigkeitsstaat, az ún. „fölsőbbségi állam” tartotta össze joggal, iparosítással, népoktatással és fegyveres erőszakkal. A fikció talán mégse volt teljességgel értéktelen. A kényszer humanizálásával - és igen, a kegyes (ezúttal klasszikus republikánus, „római” vágású) hazugságokkal - más irányt adott a hatalmi harcoknak, a szónak mind weberi, mind freudi értelmében „racionalizálta” őket. De mivel az etnikai és osztályhelyzet összeolvadásával megindult az élethalálharc a Herrenvolk és a Sklavenvolk („úrnép” és „szolganép”) között - minden „szolganép”, azaz elnyomott, kisebbségbe szorult, az elitből kizárt nemzetiség számára a hatalmat „ŐK” gyakorolják -, ezért a hatalmi harc „humanizálása” illúzió, ameddig még a „multikulturális” és/vagy föderális verziók sem nyerhetik el a gyanakvó etnikumok, osztályok, nemek („genuszok”: genders) bizalmát.

Ha nem hiszünk a „démosz” és a „polisz” létezésében, akkor nincs „démosz” és nincs „polisz”. Őket a hit teremti. De ha a hitre rácáfol az, amit a társadalomról tudni vélünk, akkor a bukás elkerülhetetlen[^26].

De mi van akkor, ha az etnicizmusnak van igaza? A „nomosz” és a „polisz” magasabbrendűségének büszke öntudata elrejtheti-e azt, hogy a burzsoák uralkodnak a proletárok fölött, a fehérek a feketék fölött, a férfiak a nők fölött, a fölnőttek a gyerekek fölött, a heteroszexuálisok a homoszexuálisok fölött, a gazdag népek a szegény népek fölött, a nagy országok a kis országok fölött, az atomhatalmak a gyalogosok fölött, az iskolázottak az írástudatlanok fölött, a szervezettek a szervezetlenek fölött? Ki hihet a „népszuverenitás”-ban egyenlőség nélkül?

Az ellenállásnak két fő formája van Albert O. Hirschmann szerint: a tiltakozás (vox) és a kivonulás (exodus). Azok, akik számára a „népszuverenitás”, a „demokrácia” és a „jogállam” az idegen többségi etnikumnak való alávetettséget jelenti, vajon mit tegyenek? az ő igazuk a „népszuverenitás”-nak az érzékelt-észlelt meglététől, nem is minőségétől függ.

Ha a politika olyasvalami, amit a „polisz” meg a „démosz” csinál, akkor hinnünk kell a személyfölötti, elvont entitások - mint a „polisz” és a „démosz” - valóságos létezésében, nem lehetünk nominalisták: nem gondolhatjuk, hogy ezek a szavak csak puszta nevek. Ha ez a hit összeomlik, a politika is összeomlik.

Ezt láthatjuk most.

[^1]: Emil Cioran: Pe culmile disperarii, Bukarest: Humanitas, é. n. \[1992, tkp. 1934\], 69-70.

[^2]: Vö. Nem lehet: A kisebbségi sors vitája, s. a. r. Cseke Péter, Molnár Gusztáv, h. n. \[Bp.\]: Héttorony Kiadó, é. n. \[1989\].

[^3]: Makkainak erre súlyos személyes okai voltak. Az ipjától ekkor már elvált napa a román királyi biztonsági szolgálat (Sigurant¸a) fizetett kéme volt, s tartani lehetett attól, hogy a jákfai vitéz Gömbös Gyula budapesti kormányától sub rosa Erdélybe csordogáló pénzekre és egyéb bizalmas ügyletekre fény derül. Makkai a magyar kormány segítségével pasztorális teológiai tanszéket kapott a debreceni egyetemen. Ezt a titkát akkor nem oszthatta meg barátaival, akik évtizedekig törték fejüket a rejtélyen. Makkai Sándor később a szélsőjobbra tolódott, és ómoravicai vitéz dr. Imrédy Béla csodaszarvas-mozgalmának, a katonai diktatúrának és egyebeknek a hívévé züllött, de ez történetünk szempontjából teljesen lényegtelen.

[^4]: Nem lehet, id. kiad., 107-111. (A kötet az egykorú vita teljes anyagát tartalmazza, kitűnő magyarázatokkal és jegyzetekkel. Új kiadása időszerű volna. Annak is legfőbb ideje, hogy László Dezső - az Erdélyi Fiatalok spiritus rectora, Erdély egyik legkiválóbb, méltatlanul feledett embere - Makkai-könyve is végre hozzáférhetővé váljék. Nem titkolom, hogy személyesen is adósa vagyok az áldott emlékezetű László Dezsőnek.)

[^5]: Vö. Cs. Gyímesi Éva: “Menni vagy maradni? Avagy: az önigazolás természete”, Diakónia 1992/4. Ld. még: Cs. Gyímesi Éva: Gyöngy és homok, Bukarest/Kolozsvár: Kriterion, 1992.

[^6]: Nem lehet, 109.” .

[^7]: Makkai Sándor: Magunk revíziója, bev. ifj. Fekete Károly \[tkp. Kolozsvár, 1931\], Csíkszereda: Pro-Print, 1998, 80.” .

[^8]: A témáról ld. Pomogáts Béla: A transzilvanizmus, Bp.: Akadémiai Kiadó, 1983 (erre a könyvre is ráférne egy átnézett, bővített második kiadás). Vö. Kántor Lajos: Vallani és vállalni: Egy irodalmi vita és környéke, Bukarest/Kolozsvár: Kriterion, 1984.

[^9]: problémaköteg mindmáig legjobb tömör összefoglalása: Kunfi Zsigmond: “Fajok \[értsd: nemzetiségek\] és osztályok Magyarországon” (Der Kampf \[Bécs\], 1914. május, Szocializmus, 1913-14/8), in: Kunfi Zsigmond Válogatott írásai, s. a. r. Mucsi Ferenc, Szabó Ágnes, h. n. \[Bp.\]: Kossuth, 1984, 100-117; újabban in: Kunfi Zsigmond, s. a. r. Agárdi Péter, Bp.: Új Mandátum, 2001, 139-148. A korai marxista, tehát szociáldemokrata nemzetfölfogás klasszikusa máig: Otto Bauer: Die Nationalitäten und die Sozialdemokratie, Bécs: Verlag der Wiener Volksbuchhandlung, 1907. Jászi nevezetes bírálata erről: “Néhány szempont a nemzetiségi kérdéshez”, Huszadik Század 1907. II, in: A szociológia első magyar műhelye, I, s. a. r. Litván György, Szűcs László, Bp.: Gondolat, 1973, 416-439. Jászi hírneves könyve erről: A nemzeti államok kialakulása és a nemzetiségi kérdés \[1912\], vál. Litván György, Bp.: Gondolat, 1986. Vö. Jászi: A Habsburg-monarchia felbomlása \[1929\], s. a. r. Litván György, Bp.: Gondolat, 1983. Ld. erről: Hanák Péter: Jászi Oszkár dunai patriotizmusa, Bp.: Magvető, 1985. Az erdélyi román nemzetiségi mozgalmaknak nagy, bár régi irodalmuk van magyarul - gondoljunk Jancsó Benedek, Veress Endre, Kemény G. Gábor, I. Tóth Zoltán munkásságára - , de modern összefoglalásuk a Köpeczi-féle Erdély-történeten kívül nincsen. A mai közvélemény Csonka-Magyarországon azt se tudja, hogy a történelmi Erdélyben már a XVIII. század elején román többség volt, s arról se hallott, hogy az Eötvös-féle 1868-i nemzetiségi törvényt soha nem hajtották végre, meg arról se, hogy a nemzetiségek elnyomása a régi Magyarországon már a XVIII. század végétől világbotrány volt, teljesen megérdemelten. Az erdélyi románság egészségtelen társadalmi szerkezetére a XIX. században, és ennek huszadik századi következményeire még visszatérek.

[^10]: Nem csoda, hogy Samuel Huntington harvardi tanárból is kibújt a xenofób soviniszta.

[^11]: Kós Károly: Erdély, Kolozsvár: Erdélyi Szépmíves Céh, 1934 (reprint: Bp.: Szépirodalmi, 1988), 85-86. Az unió melletti összetett reformkori érvek klasszikus foglalata: Kemény Zsigmond: Korkívánatok, s. a. r. Rigó László, Bp.: Szépirodalmi, 1983.

[^12]: Idézi Tordai Zádor: Legyünk realisták... !, h. n. \[Bp.\]: Magvető, é. n. \[1977\], 147.” ...

[^13]: Tordai Zádor: i. m., 147-148. Gaál Gábor kényszeresen asszociálta Erdélyt és a hideget. Vö. ugyanebben az időszakban: “A történelem hidege ellen” (Utunk, 1946. november 23.), in: Gaál Gábor: Erről van szó, s. a. r. Tóth Sándor, Kolozsvár: Dacia, 1974, 328-330. De a motívum jóval korábban is fölbukkan, ld. “Lassan tél lesz” (Keleti Újság \[Kolozsvár\], 1927. november 6.), in: Gaál: i. m., 186-190. A “hideg” itt a kiszolgáltatottság és fenyegetettség kézenfekvő metaforája - a hegyek között...” ...

[^14]: Tordai Zádor: i. m., 148. Gaál Gáborról ld. Tóth Sándor: G. G. Tanulmány Gaál Gáborról, a Korunk szerkesztőjéről, Bukarest/Kolozsvár: Kriterion, 1971, vö. Tóth Sándor: Dicsőséges kudarcaink a diktatúra korszakából, Bp.: Balassi Kiadó, 1997: ez utóbbi kötet a Korunk-kutatás historiográfiája és “delfinológiája”. Érdekes vita erről az utóbbi könyvről: Erdélyi Múzeum, 1998/1-2, 62-67, 1999/1-2, 76-86.” .

[^15]: Ennek a dokumentálását vállalta el a régi Hitel szociográfiája. Vö. Hitel: Kolozsvár 1935-1944, I-II, s. a. r. Záhony Éva, h. n. \[Bp.\]: Bethlen Gábor Könyvkiadó, 1991. A korabeli román közgondolkodás megértéséhez kitűnő adalék: Horváth Andor: Tanúskodni jöttem: Válogatás a két világháború közötti román emlékirat- és naplóirodalomból, Kolozsvár: Kriterion, é. n. \[2003\]. A mai erdélyi “öneszmélés” legjobb dokumentumai az erdélyi magyar társadalom- és művelődéstörténet olyan jelenkori mestereinél szemlélhetők meg, mint Jakó Zsigmond, Benkő Samu, Imreh István, Egyed Ákos, Csetri Elek.

[^16]: Az ausztromarxista autonómiafölfogás elméleti és történeti következményeiről - a délszláv tragédia kapcsán - korábban írtam, ld. G. M. Tamás: “The Two-Hundred Years War”, Boston Review, Summer 1999, magyarul: Beszélő, 1999. július-augusztus, 28-41. Vö. Otto Bauer: i. m.; Jászi: “Néhány szempont...”, i. h. Az ausztromarxista elmélet eredeti továbbfejlesztése Abram Leonnak, a IV. Internacionálé belgiumi szekciója vezetőjének, egyébként antifasiszta ellenállónak és mártírnak a nevéhez fűződik, vö. A. Leon: The Jewish Question: A Marxist Interpretation, 5. kiad., New York/London: Pathfinder, 1996, Nathan Weinstock kísérőtanulmányával \[tkp. La Conception matérialiste de la question juive, 1944, 2. kiad. 1968, Maxime Rodinson tanulmányával\]; kissé rövidített magyar fordítás in: Simon Róbert (szerk.): Zsidókérdés Kelet- és Közép-Európában, Bp.: ELTE, 1985, 103-138. A. Leon vetette föl először az “osztálynép” kérdését és fogalmát, amely igen termékeny hipotézis a kapitalizmus peremén sínylődő perifériaországok megértéséhez.

[^17]: A posztnacionális etnicizmusról két hosszabb tanulmányt is írtam. Ld. G. M. Tamás: “Ethnarchy and Ethno-Anarchism”, Social Research, 63:1 (Spring 1996) 145-190, magyarul: T. G. M.: Törzsi fogalmak, I, Bp.: Atlantisz, 1999, 303-346; G. M. Tamás: “On Post-Fascism”, Boston Review, Summer 2000, magyarul: Eszmélet 48 (2000. tél) 4-24. Erdély vonatkozásában foglalkoztam evvel a problematikával, vö. Mihancsik Zsófia interjújával, KlubRádió, “Hétzáró”, 2004. július 18. (több ismétlés), nyomtatásban: Mozgó Világ, 2004. december (sajtó alatt).

[^18]: Nae Ionescu: “A fi ”bun român", in: Nae Ionescu: Roza vânturilor, Bukarest: Ed. Roza Vânturilor, 1990, 194-214.

[^19]: Az idevágó leghíresebb és leghatásosabb könyv: Prohászka Lajos: A vándor és a bujdosó, Bp./Pécs: Minerva, 1936 (reprint: Szeged: Universum, 1990). Én a legérdekesebbnek - persze Németh Lászlóén kívül - Karácsony Sándor és Lükő Gábor elméletét tartom. A legjobb történeti összefoglalás: Lackó Miklós: “Bujdosó vagy szabadságszerető realista? Írások és viták a nemzeti jellemről”, in: Lackó: Korszellem és tudomány, Bp.: Gondolat, 1988, 143-219.

[^20]: Thomas Mann: Egy apolitikus ember elmélkedései \[tkp. 1918\], h. n. \[Bp.\]: Helikon, é. n. \[2000\], 222. Itt meg a politikai kultúra “szekularizációjának” való ellenállást tapasztaljuk. De mi is voltaképpen az állam “metafizikai” dimenziója? Milyen értelemben “vonatkozik” az állam a létre? Milyen az az állam, amelynek létdimenziója van? Az ilyen állam nyilvánvalóan nem közigazgatás és nem honpolgári közösség, hanem vallási és hadigépezet, amely nem ismeri el a distanciát maga és a honpolgárok/alattvalók között: hadi, katonai teokrácia. Ám a teokrácia, amely politikamentes, tehát “faji” harcot folytat a Sors rendeléséből azokkal, akik útjába akadnak, csak önmagának a kultuszát ápolhatja, hisz istene immanens.” .

[^21]: Errefelé keresgélt Noica is a sztálini korszakban, “belső száműzetésében”. Vö. C. Noica: Manuscrisele de la Câmpulung: Reflect¸ii despre t¸aranime s¸i burghezie, Bukarest: Humanitas, é. n. \[1997\]. Épp ezért kezdett érdeklődni a konzervatív értelmiség a régi marxista szociológia - Dobrogeanu-Gherea és Zeletin - iránt, mert tanúságtétel kell róla, volt-e autochton polgárság és értelmiség. (Egyébként anno ez húzódott meg Révai József és iskolája “árvalányhajas marxista” Szabó Ervin-kritikája mögött is.) Vö. Cristian Preda: “Constantin Dobrogeanu-Gherea”, “S¸tefan Zeletin”, in: Preda: Contribut¸ii la istoria intelectuala a politicii românes¸ti, Bukarest: Ed. Meridiane, 2003, 9-128, 129-162. Rendkívül izgalmas új szempontok a román értelmiség történetéhez: Marius Lazar: Paradoxuri ale modernizarii, Kolozsvár: Limes, 2002. Arra is történt kísérlet, hogy Max Weber nyomán a “román szellemet” a (görögkeleti) ortodoxia szelleméből vezessék le, ld. Daniel Barbu tanulmányát az általa szerkesztett kötetben: Firea romaânilor, Bukarest: Nemira, é. n. \[2000\], 39-130.

[^22]: H.-R. Patapievici: Omul recent, 3. kiadás, Bukarest: Humanitas, é. n. \[2004\].

[^23]: Taine pedig mindenfajta neokonzervatív új jobboldal szentje. Az izgatja, ami Patapievici-et is: az újdonság szerepe a modernségben, az elölről kezdés hite (vagy illúziója). Taine döntése persze forradalomellenes. Vö. Hippolyte Taine: A jelenlegi Franciaország alakulása \[tkp. Les Origines de la France contemporaine, 1875\], I-III, Bp.: Magyar Tudományos Akadémia, 1881-1884. - A relativizmus egy másik kitűnő konzervatív-liberális román szerzőt is foglalkoztatott, ld. Andrei Cornea: Turnirul khazar, Bukarest: Nemira, 1997. Érdekes itt Hannah Arendt konzervatív használata.

[^24]: Vö. Norbert Elias: “Zivilisation und Gewalt: Über das Staatsmonopol der körperlichen Gewalt...”, Elias: Studien über die Deutschen, 2. kiadás, Frankfurt/M: Suhrkamp, 1994, 223-389. Megjelent magyarul is (A németekről, Bp.: Helikon, é. n.). Vö. a 30. jegyzettel.

[^25]: A mai liberális nemzetfölfogás kiváló szintézise: Dominique Schnapper: La Communauté des citoyens, Párizs: Gallimard, 1994, kül. 49-113. A mai liberális nemzetelméletek legjobb leírása magyarul: Salat Levente: Etnopolitika, Marosvásárhely: Mentor, 2001, különös tekintettel a kisebbségi jogokra. (Sajátságos, hogy a könyv román fordításának nagyobb visszhangja volt, mint a magyar eredetinek, és az is, hogy Budapesten nagyjából ismeretlennek mondható.) Az ilyen típusú elméletek szkeptikusan konzervatív bírálata: Pierre Manent: La Cité de l’homme, Párizs: Fayard, 1994.

[^26]: Max Weber írja: “\[...A\] nyelvi közösség részvevőinek... nem fűződik érdekük ahhoz, hogy a kívülállókat kizárják az egyetértésből (az persze nagyon is az érdekükben állhat, hogy a körülményektől függően kizárják őket egy beszélgetésből), és a piacon érdekelt felek is gyakran éppen a piac ”bővítésében“ érdekeltek. De azért egy nyelv (mint szakrális, rendi vagy titkos nyelv), valamint egy piac - egyetértés, ill. társulás folytán - monopoljelleggel ”zárt“ is lehet. Másrészt viszont még konkrét politikai, hatalmi képződmények olyan jellegzetes közösségi cselekvését is - éppen hatalmi érdekből - nyitva tarthatják (a ”bevándorlók“ számára), amelyet rendszerint társulással zárnak el a részvétel elől.” Max Weber: “A megértő szociológia néhány kategóriájáról” (1913), in: Erdélyi Ágnes: A társadalmi világ ideáltipikus felépítése, Bp.: Typotex, 2003, 165-166.
