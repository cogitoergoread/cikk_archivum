---
authors: 
- Tamás Gáspár Miklós
categories: 
- ÉS
title: "TGM:MSZP 1989-2009"
date: "2010-04-03"
---
> Tamás Gáspár Miklós: MSZP 1989-2009 - ÉS, 53. évfolyam, 14. szám ; 2010-04-03

A Magyar Szocialista Párt története lebilincselő társadalomtudományi kérdések egész sorát veti föl, amelyeknek még a puszta áttekintése is érdekes, bár némelyikük megválaszolására csak néhány ötletet vázolhatok.

Néhány olvasóm jelezte, hogy meglehetősen unja már azokat az írásaimat, amelyekben az MSZP–t valamely elképzelhető baloldali minimummal szembesítem. A téma iránt magam is elvesztettem az érdeklődésemet, bár van rá mentségem, hogy foglalkoztatott. Valamiféle magyarországi baloldal újjáalapításakor (rifondazione) nem kerülhető el, hogy az ember kimutassa, hogy az az entitás, amely a népi képzeletvilágban ma elfoglalja a baloldal szimbolikus helyét, történetileg és világnézetileg téved, ha így látja és láttatja önmagát. Az ilyesféle írásműveknek nem elsősorban az MSZP volt a tárgyuk, hanem az MSZP nevű gondolati akadály leküzdése.

A Magyar Szocialista Párt talán legfontosabb adottsága, hogy „utódpárt”, azaz a korábbi rendszert irányító struktúra örökösének számít. Föl kell tenni már azt a kérdést, hogy a jelenlegi körülmények között lehet–e egyáltalán bármilyen szervezet az 1989 előtti „állampárt” örököse.

Mit jelentett „a Párt” 1956 (a Szovjetunió Kommunista Pártjának huszadik, „sztálintalanító” kongresszusa és a magyar forradalom) és 1989 (a liberális–demokratikus–piaci fordulat) között? „A Párt” mindenekelőtt a kettős állam fölső szintje volt. A voltaképpeni államigazgatás (a miniszteriális és tanácsi apparátus) ellátta a szokványos jogalkalmazó, végrehajtó, bürokratikus föladatok zömét, és alkalmazta a szokásos adminisztratív rutinokat, beleértve a felelősségi viszonyok, az ellenőrzés, az archiválás–dokumentálás–ügykezelés a Monarchia óta hagyományos rendjét, a nyilvánosság hiánya miatt persze meglehetősen durván és gyakran önkényesen. Föltűnő volt a jogi kodifikációnak az adott körülmények között meglehetősen magas színvonala. „A Párt” központi, valamint területi, ágazati és munkahelyi apparátusainak a kezét viszont csak a meglehetősen homályos (és máig is csak a Szovjetunióról és Kínáról szóló nemzetközi szakirodalomban kielemzett), orálisan áthagyományozott, homályos szokásjog és populáris jogszokás kötötte, de azt nem lehet állítani, hogy – amint a „totalitárius” mítosz előírná – a legfőbb vezetők bármit megtehettek, és azt se, hogy utasításaik kivitele nem ütközött nehézségekbe, „közegellenállásba” és néha (ritkán) nyílt engedetlenségbe. Ugyanakkor a jognak a modern polgári államokban (beleértve a nem demokratikus polgári államokat) élvezett prioritása nem érvényesült. Nem olyan módon, hogy a pártközpont gyakran jogellenesen nyúlt volna bele az alárendelt bürokráciák szabályszerű működésébe, hanem úgy, hogy „a Párt” elkülönített magának néhány szférát, amelyet közvetlenül irányított, s ahol nem – vagy nem nagyon – ismert pardont. Ilyen volt a külkapcsolatok, mindenekelőtt a szovjet tömbbel ápolt viszonyok területe, a titkosszolgálatoké és az ideológiáé.

Ezt a három szférát a lakosság engedelmességének és konformitásának kikényszerítése kötötte össze. A „kommunista” egypártrendszerű országok számára az ideológia 1956 után nem elsősorban a mozgósítást szolgálta (azok a csak részlegesen desztalinizált országok, ahol nemcsak a passzivitást kellett megtanítani a népnek, hanem maradtak még mozgósítási föladatok, a vezetők nem a végsőkig lebutított „marxizmust–leninizmust” használták erre a célra, hanem a nacionalizmust, mint Ceausescu vagy Kim Ir Szen). A hivatalos ideológia – amelynek persze voltak a rezsim számára kényelmetlen, „önkéntes” hívői is – negatív értelemben működött, amennyiben megmutatta az állampolgároknak (vagy alattvalóknak), hogy hol a határ, meddig mehetnek el a nyilvános és intézményes keretek között, amikor a Gulag szemléltető taneszköze már csak korlátozott mértékben (vagy nem) állt rendelkezésre.

Mit szolgált például az a tézis, hogy 1956 „ellenforradalom” volt? Nem többet, mint azt az implicit figyelmeztetést, hogy a Kádár János által vezetett központi apparátus legitimációját, hatalmi jogcímét kétségbe vonni tilos, rosszabb esetben bűncselekmény. Ugyanezt célozta a pusztán pragmatikus okokkal nem magyarázhatóan nagy létszámú politikai rendőrség és titkosügynök–hálózat, amely különféle eretnekségek után nyomozott, és mindenfelé érezhető árnyéklétével a lojalitást (így a „pártegységet”) volt hivatott biztosítani.

Ugyanezt szolgálta „a Párt” mozgalmi része, a párttagság, amelyet munkahelyi és területi hálózatokba szerveztek. Rivális politikai szervezetek hiányában, a mozgósítási, fanatizálási kampányok (és a koncentrációs táborok) Sztálin halála utáni fokozatos leépítése mellett a fölülről vaskézzel irányított „pártéletnek” látszólag nem sok értelme volt – nem is maradt a hatalmas létszámú párttagságból 1989 után szinte semmi –, de ez csakugyan csak látszat. A pusztán félelemre és konformizmusra alapozott lojalitás és fegyelem köztudomásúlag nem sokat ér békeidőben. „A Párt” versenyeztette lojalitásból és buzgalomból a (munkahelyi) populációkat, amelyeknek meg kellett érteniük, hogy a karrier és a megbecsülés a pártbizottság és a káderosztály elismerése révén szerezhető meg. Egy idő múlva a párttagság maga is szimbolikus jutalomnak számított, ahogyan mindenféle intézményben (természetesen ma is) „a belső kör” tagsága irigylésre méltó kiváltságnak számít. A „pártélet” állítólag – hiszen személyes tapasztalatból nem ismerhettem – időnként és helyenként kohéziós és motivációs élményeket is nyújtott részvevőinek. Erre a korábbi rendszer vállalati kultúrája amúgy is súlyt helyezett a szakszervezetek által kiválóan irányított szabadidős tevékenységekkel (az üdüléstől az üzemi könyvtárakig és a színvonalas kultúraterjesztésig).

A párttagság nem játszott említésre méltó szerepet a pártvezetők kiválasztásában (itt a kooptálás módszere volt uralkodó), de „a Pártban” úgymond népszerű vezetőknek jó esélyeik voltak az előrelépésre, ha vártak a sorukra és betartották a lassú szolgálati utat. Politikai értelemben azonban a pártvezetőség a párttagságtól nem várt semmit. „A Párt” volt a szuverén, bizonyos területeken jogtól szabad, és mindenütt másutt hegemón. Annak ellenére, hogy a tervező–újraelosztó államkapitalizmus (ezt nevezték „létező szocializmusnak”) politikailag–világnézetileg semlegesített és passzívvá tett – Déry Tibort üldözték, elhallgattatták, megbélyegezték, bebörtönözték a „kommunisták”, ameddig kommunista volt: akkor lett „a rendszer” hivatalos és dédelgetett írója, amikor leszámolt minden szocialisztikus ábránddal, és élveteg–pesszimista polgári szerző lett belőle –, ám „a Párt” maga nem volt semleges. A proletariátus nem volt hatalmon (és mindenekelőtt: a proletariátus nem lett a termelőeszközök tulajdonosa), de „a Párt” nem felejtette el eredetét – és nem felejtette el 1956 késő őszének és telének munkástanácsait, általános sztrájkját –, a nagyipari munkásság fogyasztási színvonalára, életkörülményeire, jelképes „megbecsültségére” kényesen ügyelt, amikor tehette. Elég nagyarányú volt a függőleges mobilitás, és minden vezető szervben magas volt a munkásszármazású funkcionáriusok aránya. A munkásszármazású személyek kiemelkedően jó előmeneteli esélyei természetesen nem tévesztendők össze a munkásság osztályhatalmával, ugyanakkor ez mégis fontos egyenlősítő technika. „A Párt” sok tekintetben a polgári forradalom célkitűzéseinek végrehajtója volt: az egyenlőség a polgári demokrácia alapelve, nem a szocializmusé.

Amikor 1968 után a jóléti állam (azaz: az egyenlősítő – kohéziót és állampolgári altruizmust motiváló – újraelosztás) világszerte válságba került, a szovjet típusú államkapitalizmus is követte a nemzetközi trendet. A „reform” világszerte, minden politikai–katonai tömbben „piaci reformot” jelentett (s jelent nálunk máig, holott a szociáldemokrata „reformizmus” éppen az ellenkező irányú, újraelosztó–egyenlősítő–államosító reform értelmében volt az, ami), ez a (piaci) reform pedig radikálisan csökkentette mindenütt a tervező–újraelosztó állam s vele a tőketulajdonnal nem rendelkező osztályok, elsősorban a munkásosztály és az értelmiség befolyását. (A piaci fordulat csúcspontján egyszerre szerveztek világot rengető és nagy történelmi vereséggel végződő sztrájkot a walesi bányászok és a lengyel tengermelléki hajógyári és kikötőmunkások.)

Magyarországon a reform átrajzolta a kettős állam (vö. Ernst Fraenkel: The Dual State: A Contribution to the Theory of Dictatorship, New York: Octagon, 1969) két komponense közötti határokat, „a Párt” (a jog fölötti, rendszabályokat megállapító szuverén, államelméletileg „a Korona” utóda) és a szokványos jogrendnek és adminisztratív rutinnak alárendelt államapparátus viszonya megváltozott. „A Párt” 1968 után a gazdaságirányítást fokozatosan a különféle reformbizottságokra, az Országos Tervhivatalra, a Pénzügyminisztériumra, a Magyar Nemzeti Bankra, a miniszterelnökségen folytatott gazdasági diplomáciára, a KSH–ra (és háttérintézményeikre, továbbá a közgazdaságtudományi egyetemre és némely akadémiai intézetekre) ruházta át, megtartva magának persze az effektív kontrollt (a kéziféket). Meglepő módon a központi apparátus és „a szolgáló értelmiség” (az orwelli „belső párt”) saját ideológiája Péter György, Ajtai Miklós, Vályi Péter szerény kezdetei óta Nyers Rezső, Nagy Tamás, Timár Mátyás, Faluvégi Lajos, Hetényi István, Hagelmayer István, Antal László kifejtésében, majd olyan politikától távol álló óriások, mint Kornai János és Erdős Tibor műveiben jelent meg (s ez átterjedt – Ránki György és Berend T. Iván gazdaságtörténet–írása nyomán – a polgárosodást eszményítő „neolabanc” történetírásra stb., stb.). Ez az ideológia „a vállalati önállósággal” és hasonló jelszavakkal a kőkori naturális tervmutatókat a formailag állami entitások közötti profitabilitási és versenyképességi, pénzben (profitban) kifejezhető viszonylatokkal helyettesítette, s evvel megadta az addig intellektuálisan vergődő államkapitalizmusnak a maga adekvát formáját. „A kemény költségvetési korlát” – nem úgy, mint nyugaton – nem szükségszerűségként, hanem eszményként tűnt föl. (A „pártközpont”, azaz Kádár \[vagy Brezsnyev, dr. Husák, Gierek, Honecker\] vezető csoportja döntőbíróként működött a három nagy rivális: a Magyar Nemzeti Bank, a Pénzügyminisztérium, az Országos Tervhivatal, továbbá az ipari–ágazati minisztériumok/lobbik és a regionális apparátusok között, nem annyira a mozgatójukként. A „pártközpontnak” nem volt eldöntött ideológiai preferenciája a hatalom szilárdságán kívül: azt részesítette előnyben, ami a stabilitás pillanatnyi zálogának látszott.)

Az értelmiség mozgolódása – minden valóságos ellentét, sőt: gyűlölet és harag ellenére – a nyolcvanas években még külső szövetségest és demokratikus legitimációt is nyújtott a piaci reform hivatalos képviselőinek. Az egalitárius és „parancsgazdasági” szárny „a Pártban” a remélt plurális demokrácia esküdt ellenségének számított (egyébként joggal), bármennyire hű maradt egyébként a modernizációs (fejlesztési, fölzárkózási) logikához. A Nyers/Tardos–féle „állami holdingok” közötti verseny hipotézise már kifelé mutatott az államkapitalizmusból is, a szovjet tömbön belüli „dogmatikus” vetélytársakkal folytatott versengéssel (továbbá a nyugati hitelfölvételekkel és az „exportorientáltsággal”) a „reálszocialista” magyarországi „állampárt” láthatólag – noha „visszaesésekkel” – rugalmasan elszakadt magától a szovjet tömbtől, bár másképpen, mint romániai, lengyelországi vagy jugoszláviai testvérpártjai.

Mire 1988/89 radikális politikai fordulata elérkezett, az MSZMP gazdaságpolitikai tekintetben már közelebb állt az ellenzékéhez, mint a tagságához, és az MSZP mint a magyarhoni magántőkés–piaci rend kezdeményezője (és mint a gyors privatizálás, a gyors dereguláció kedvezményezetteinek politikai képviselete) kerülhetett át az új rendszerbe, bár először, az első országgyűlési választáson a kommunisták (pusztán genealógiai, leszármazási tekintetben) utódaként megaláztatást kellett elszenvednie. A korszerűtlenül etatista, egalitárius, antipluralista és antiliberális „kommunisták” ügyetlenül szervezett „szakadár” mozgalma (azóta se) nem került be a parlamentbe. Az MSZP–nek a reformer elit előtt kellett bizonyítania piachűségét és nyugathűségét (innen szövetsége a világnézetileg befolyásos, de – szemben minden ellenkező híreszteléssel – valóságos hatalmat soha nem szerzett SZDSZ–szel). E tekintetben nem kellett „megtérnie”: a rendszerváltáskor már két évtizede volt szíve csücske a piac, a költségvetési fegyelem és a szociális állam leépítése – hiába berzenkedett ellene az egyre csökkenő befolyású és csak tessék–lássék ellenállásra, szabotázsra képes óbolsevik régi gárda. Amikorra az MSZP az összes új polgári pártokkal egyetemben hozzájárult – privatizáció, dereguláció, liberalizáció, piacosítás, államtalanítás, nyugatosítás címszó alatt – a magyarországi nemzetgazdaság szétmállasztásához, majd kétmillió munkahely elvesztéséhez, ez két évtizedes világnézeti átalakulásával összhangban történt.

A „szocialista” reformkörök a közkeletű mitológiánál valószínűleg sokkal jelentősebb szerepet játszottak a rendszerváltásban, és minden más hitelesen, autentikusan „népi”, azaz demokratikus mozgalomhoz hasonlóan elenyésztek a honorácior parlamentarizmus, a médiaháborúk, a hamis ideológiai polarizációk és a brutálisan közvetlen (ráadásul nemzetközi) tőkehatalom korában. (Ugyanígy meggyöngült, habár nem tűnt el egészen a nyolcvanas évek végén „a Pártban” és környékén fölbukkant önigazgatói, munkástanácsos, bázisdemokrata szocializmus, amelyet a Baloldali Alternatíva és a ma is népszerű folyóirat, az Eszmélet köre testesített meg.)

Viszont a „reálszocialista”, „pártállami” apparátusok egyik fontos szegmentuma – a társadalombiztosítási önkormányzatok föloszlatásával és a szociális–szabadidős vagyon széthordásával „kikészített” szakszervezeti bürokráciával ellentétben – oly mértékben őrizte meg a befolyását, aminőről senki nem álmodott 1988/89–ben. Persze éppen ennek a szegmentumnak voltak a legmélyebbek a gyökerei. A helyi tanácsi és pártapparátus mindig is folytatója volt a hűbéri–kasztos–rendies municipalizmus, „a vármegye” minden haladó ember által mindig (Kollár Ádámtól, Berzeviczytől Eötvösig, Adyig, Móriczig, a szociáldemokráciáig) mélyen elítélt, a politikai korrektség kora előtt „ázsiainak” és „balkáninak” nevezett, korrupt, parasztpofozó, mulatós, műveletlen, sovén és anyagias hagyományának. (A „vármegye” metafora kiterjesztendő a „városházára” is, a hűbéri–céhes városi hatalom ugyanígy ellenfele és célpontja volt a „progressziónak” Jókaitól Mikszáthig, Tolnai Lajosig, Móriczig, mint a dzsentri vármegyeház.) A vármegyére támaszkodó magyar uralkodó osztály vidékies elmaradottságáról, önzéséről és felelőtlenségéről elborzasztó képet nyújt a magyar értekező próza két klasszikus remeke, Grünwald Béla: A régi Magyarország (1888) és Szende Pál Werbőczy–tanulmánya (1907).

A szabadságot a „decentralizációval” egyjelentésűnek tekintő, vidékies szabadelvűségünk – s ebben a nagyszerű Bibó István és a kevésbé nagyszerű, de nagyon okos Erdei Ferenc öröksége sajnos nem egészen ártatlan – tetemesen megerősítette az ún. „önkormányzati” rendszert, s evvel átörökítette a kiskirályok és harámbasák évezredes, rendi önkényuralmát.

Az MSZP a két hagyományos ősellenség, a hivatalnoki–jogtudó–értelmiségi elit, a jozefinista, „fölvilágosító abszolutista”, puritán–bürokratikus éthoszú noblesse de robe – és a hétszilvafás–bocskoros nemesség által fönntartott, mindenfajta patrióta közjótól, közérdektől, közügytől, közszolgálati éthosztól teljességgel idegen, nyerészkedő és parazita „szlachta”, a „vármegye” írástudatlan, eldurvult bandériumának az érdekszövetsége.

A „fölvilágosító abszolutista”, jozefinista magas bürokrácia értetlenül „előkelő” népidegensége és népmegvetése egyesül az MSZP–ben a népet ismerő és értő, ám lelkiismeretlenül elnyomó és ravaszul a maga zsoldjába állító táblabíró (értsd: járási párttitkár) fegyelmezhetetlen önzésével. Amikor a magas bürokrácia életidegen, embermegvető, részvétlen politikája – esetünkben: a népjóléti, infrastrukturális és kulturális szolgáltató intézményeket, azaz a modern állam utolsó humanista vonatkozásait lebontó neokonzervatív, ultrapiaci dogmatizmus – megbukik, ez az érdekszövetség nem maradhat fönn. A magas bürokrácia egyszerre teszi lehetetlenné a legvédtelenebb, legszerencsétlenebb szegények – az alvégi gettókba szorult munkanélküli romák – fizikai megmentését és társadalmi emancipációját, miközben ugyanez a szolgáló, „udvari nemesség”, az állami értelmiség maradéka mélyen megveti ennek a helyzetnek a világnézeti–politikai kifejeződését, a fajgyűlöletet és fajüldözést (mint vulgáris attitűdöt).

A municipális („helyhatósági”, „települési önkormányzati”) uralmi struktúrában nem különülnek el a hatalmi ágak (a helyhatóságok gazdálkodó, „tulajdonosi”, rendeletalkotó/jogalkotó, végrehajtó és közigazgatási szervezetek egyszerre, s aki csodálkozik a mélységes korruptságukon és folytonos pimasz jogsértéseiken, az nem érti a magyarországi államjogi rendszert).

Az MSZP ennek a kurtanemesi „vármegyének”, ennek a politikamentes, de annál eltökéltebb reakciónak a politikai expozitúrája lett, miután neokonzervatív, bürokratikus elitpolitikája elvesztette a támogatóit. Mondani sem kell, hogy a taktikáját és stílusát egyre inkább meghatározó vidéki harámbasák szívesen és könnyen átállnak a „nemzeti” jobboldalhoz, vagy könnyen helyettesíthetők a már korábban, jó szimattal átálltakkal. Az 1990–es évek „fölvilágosító abszolutizmusát” megtestesítő „közgazdászok” és „menedzserek” beszédmódját a két nagy múltú, de mára tönkrement rendszerváltó párt, az SZDSZ és az MDF szánalmas csonkja folytatja. Ez a beszéd már nem kell senkinek.

A jelentékenyebb magyarországi pártok mind a municipális hatalom függvényei (pénzt is csak ennek révén tudnak szerezni országos akcióikra, vö. bármely hétköznappal a büntetőbíróságon), ennek folytán politikai identitásuk viszonylagos, politikai karakterük – minden halálhörgés, bicskanyitogatás, bunkósuhogtatás ellenére – meglehetősen hasonló. Az MSZP megbukott ugyan, de a modell (az „udvari nemesség” és a „vármegyei nemesség” konfliktusos érdekszövetsége, az utóbbi egyre nagyobb befolyásával) marad. A kiskirályok és harámbasák („les notables”), a deklasszált dzsentri (apparatcsik) utódai továbbra is zsellérpofozásról és cselédpofozásról álmodnak, de a rendet persze nem képesek fönntartani, mert hatalmuk az egységes államrenddel szembeni visszaélést, szabotázst, rendetlenséget, önzést testesíti meg – minden, a „beágyazottsággal”, a helyi gyökerekkel együtt járó gyakorlati tudás, ügyesség, furfang („savoir–faire”) ellenére.

A lemondott miniszterelnök és bukott szocialista pártelnök, Gyurcsány Ferenc képviselő a saját személyében testesíti meg ezt a kettősséget. Attitűdje az „aufklärista”, jozefinista bürokratikus elit és udvari nemesség hagyományából származó technokrata dogmatizmusé és világnézeti megszállottságé, hatalomra azonban mégis a „vármegye” táblabírói kupaktanácsainak révén került, és minisztériumokat volt kénytelen kiosztani regionális lobbik óvatos, pragmatikus, „beágyazott”, „gyökeres” képviselőinek. A félig–meddig „szakértői kormány” ötlete tipikusan „udvari” (aulikus), jozefinista természetű, a valóságos politikai hatalomtól idegen, polgári–értelmiségi habitusú, államhivatalnoki kötelesség–éthoszú gazdasági szakemberek bevonásával. Ez jellegzetesen a parlamentnek nem felelős „Korona” manővere. (S utána jön, mint II. Józsefnél, az összes rendeletek visszavonása a halálos ágyon, „egyetlen tollvonással”.) Ezt a kisnemesi vétetésű, céhes–rendies „demokrácia” befolyásos szellemisége nem tűrheti el, a kísérlet véleményem szerint kudarcra van ítélve, az „udvar” által kiküldött jóhiszemű, valóságidegen Rab Ráby nem lehet egyéb, mint bűnbak. „A középosztály lázadása”, amelyet mintegy hét esztendővel ezelőtt diagnosztizáltam e hasábokon, majd visszaveti – a megyei dzsentri ellenállás szellemében – a fináncarisztokrácia és „az udvari szolgáló nemesség” tiranniájából fakadó „egyensúlyi” avagy „konvergenciapolitikát”, a Keleten hagyományosan államfüggő középosztály (helyesebben: Mittelstand, „középrend”) csökkenti majd a veszteségeit. A kérdés az, hogy a fináncarisztokrácia, a fináncbürokrácia, a multinacionális vállalatok, az EU, a nemzetközi pénzügyi szervezetek (helyesebben: hatóságok) hogyan tűrik majd hatalmas vereségüket – másrészt pedig az, hogy az „una eademque nobilitas”–on kívülálló, a „tisztességes” társadalomból kitaszított proletárok, „inaktívak”, „mélyszegények”, romák megszólalnak–e politikailag releváns mértékben. És persze az is kérdés, megmarad–e egyáltalán valami a lejáratott, népszerűtlen és hiányos polgári demokráciából a maga halavány, gyöngécske kis szabadságrügyeivel.

Az egalitárius baloldaliak pedig nyilván kihullanak majd a szocialista párt maradékából. A „vármegye” és az „udvari kancellária” évszázados küzdelme és együttműködése a nyomorú adózó nép (misera plebs contribuens) ellenében pedig a megszokottabb („nemzeti”) színezettel majd folytatódik – hacsak a nép létre nem hoz ellenhatalmat, ellenhatalmat, kontrahegemóniát; s ennek a kilátásai nem túl biztatók jelenleg.

A volt járási párttitkárok már tudják, amit a volt KISZ KB–titkárok és makrogazdasági főtanácsadók, kommunikációs szakértők még nem: a játszmának vége. „A Pártnak” és „a Párt” ellenzékének soha be nem vallott közös ábrándja a rendszer humanizálásáról – 1989 előtt és 1989 óta –, a soha be nem vallott közös ellenszenv a rendi „vármegyével” szemben, a nagy Rab Ráby–projekt elszenvedte végső vereségét. Ebben a rendszerben már nincs rá kádencia. Mindezt egyszerűen „jobboldalnak” nevezni: merő naivság.
