---
authors: 
- Tamás Gáspár Miklós
categories: 
- ÉS
title: "TGM:Négyévenként nemzethalál"
date: "2006-04-08"
---
> Tamás Gáspár Miklós: Négyévenként nemzethalál - ÉS, 50. évfolyam, 14. szám ; 2006-04-08

Megnéztem Orbán Viktor Kossuth téri beszédét az interneten, s ugyanazon a délután a Holmi 2006. márciusi számában elolvastam Papp András és Térey János fölkavaró ötvenhatos drámáját, a Kazamatákat, Radnóti Sándor elmemozdító kísérő tanulmányával. Az utóbbiak segítettek megértenem, hogy miért volt rám annyira ambivalens hatással az előbbi. A jobboldali ellenzék vezetője kétségbeesett beszédében (amely szerint már megint a nemzet végromlása van napirenden) azokhoz fordult, akik – mint én is – tevékeny, cselekvő részesei voltak az 1989-i polgári demokratikus fordulatnak (a rendszerváltásnak), s akiket arra hívott föl, hogy egyéb megfontolásokat félretéve, segítsenek neki megakadályozni a bolsevik hatalmi berendezkedés („a szoborpark”) visszatérését. Ezen azért el kell töprengeni.

Az, hogy a rendszerváltás kudarca radikális baloldalivá tett, nem javította meg a véleményemet az 1989 előtti „ancien régime”-ről. Ezt a rezsimet az ellenállás megtörése konszolidálta, és az ellenállásról való bágyadt, kesernyés lemondás legitimálta.

Kényelmetlen érzéssel tölt el, hogy a közhatalmi állások egy részét olyan emberek töltik be, akik a bukott rezsim funkcionáriusai és szakemberei voltak. Ugyanők ülnek a szocialista párt parlamenti padsoraiban. Ez akkor se volna helyes, ha makulátlan demokratákká változtak volna azóta. Az már kevesebbet számít, hogy a ma (gazdasági és szociális tekintetben) uralkodó osztály a korábbi uralkodó osztállyal azonos vagy ez utóbbinak a leszármazottja közvetlenül vagy funkcionálisan; ez inkább az előző rendszer „osztály fölötti” pretenzióira vet (rossz) fényt. Értem, hogy a fiatal középosztály ezt a „jól beágyazott”, állampárti eredetű nagyburzsoáziát szeretné kiütni a helyéről, s maga óhajtana beleülni, vagy – ha ezt már nem lehet – politikailag rendelné maga alá ezt a „komprádornak” látott sajátos nagypolgárságot és hevesen gyűlölt értelmiségi szövetségeseit.

A jobboldal ennek az osztályon belüli osztályküzdelemnek – amely egyben nemzedéki és kulturális küzdelem is – a politikai kifejezése a mai Magyarországon: ezt a küzdelmet a jobboldali egységpárt (a „szoft” kádárizmussal flörtölő epizód után) ismét a bolsevista diktatúra elleni demokratikus harccá stilizálja föl. Egyik első legálisan, az Élet és Irodalomban megjelent írásomnak 1989-ban ezt a címet adtam: „Rendszerváltás vagy őrségváltás?” Akkor azt hittem, hogy az őrségváltás (tehát a spontán privatizációban megtollasodottak kisajátítása, a pozíciók új emberekkel való kizárólagos betöltése a nyilvánosságban és a kultúrában) meghiúsíthatná a csekély támogatottságú fordulatot. De egyébként se helyeseltem volna: nem vagyon és hatalom kedvéért voltunk ellenzékiek 1989 előtt. Föladatunk nem volt más, mint az utak megnyitása, a méltányos játékszabályok kidolgozása és elfogadtatása. Kétségtelen, hogy az „őrségváltás” szorgalmazói a kilencvenes években maradéktalanul bebizonyították, hogy nem demokraták – ők erről tévesen azt gondolták, hogy csak ők antibolsevisták.

1990-ben úgy látszott, hogy elnyomó rendszabályok nélkül is sikerül a választóknak kiszorítaniuk a közhatalomból az előző rendszer reprezentánsainak tömegét. A rendszerváltás hónapjaiban nyilván nem gondoltam volna, hogy később a Magyar Köztársaság miniszterelnöke leendhet az előző rezsim miniszterelnök-helyettese, az MSZMP KB tagja, a diktatúra hírszerzésének szigorúan titkos állományú tisztje; arról nem is szólva, hogy én ennek az úrnak a kormányát majd a kisebbik rossznak fogom tekinthetni akkori elvbarátom, Orbán Viktor kabinetjének újraválasztásával szemben. 1989/90-ből nézve ez csakugyan abszurdum.

Ezért Orbán Viktornak a néhai demokratikus ellenzékhez intézett „hívó szava”, ahogy manapság mondják: „megérint”. Nem annyira a „hívó szó” minéműsége miatt, hanem azért, mert – szemben sokakkal – nem felejtek, s nem örülök neki, hogy sokan felejtenek. De ez a hívó szó nem arra hív el, hogy ne feledjük, kik voltunk (és kikkel szemben voltunk azok, aki voltunk), hanem politikai szövetségkötésre a sztálinizmus kísértetével szemben. Ma.

Erre nincs szükség és nincs lehetőség.

Baloldali emberként akár közömbös is lehetnék az uralkodó osztályon belüli konfliktusok iránt – eltérően Marxtól, aki számára (a Louis Bonaparte brumaire 18-ája tanúsága szerint) az osztályszemléletű historizmus nem jelentett rövidlátó osztályelfogultságot. Nekem a tagadhatatlanul toleránsabb, liberálisabb, világibb és modernebb szárnya az uralmon lévő burzsoáziának – amelyet a jelenleg kormányzó balközép koalíció testesít meg – akkor elfogadhatóbb, mint keresztyén-nemzeti vetélytársa, ha politikája kedvezőbb a dolgozók és a dolgozók társadalmából is kitaszítottak számára. Ennek a megítélése nem egyszerű. A Medgyessy-Gyurcsány-kormány regnálása idején csakugyan emelkedett a reálbér, de nem lehet nem meghallanunk, hogy a balközép „establishment” befolyásos ideológusai számára éppen ez a jelenlegi szociálliberális kormánykoalíció fő hibája, s ezt kellene visszavonnia esetleges választási győzelme esetén. Sem az átlagbér, sem az egy főre eső GDP nem jó mértéke a valódi egyenlőtlenségnek. A gazdaság („mint olyan”) ún. sikeressége nem rejtheti el ennek az állítólagos sikernek a titkát: azt, hogy a termelékenységhez viszonyított bérköltség tekintetében – s ez az, ami számít – Magyarország versenyelőnye még mindig az értéktöbblet-ráta viszonylagos előnye, azaz a többi európai országhoz képest fokozott kizsákmányolás. Az átlagbér – s ez eltünteti a különbségeket – nem mutatja meg, hogyan élnek azok, akiknek nincs rendszeres munkájuk: s róluk nem a kormánypártok mondanak igazat, hanem az ellenzék.

A balközép és a jobboldal egyetért abban, hogy a „munkahelyteremtés” a lényeg, azaz: nem azon kell gondolkodni, honnan teremtsük elő a munkanélküli-segély forrásait, s hogyan érjük el azt, hogy a strukturális munkanélküliség szenvedéseit hathatósan csökkentse az állam. A „munkahelyteremtés” azt jelenti, hogy az államnak „motiválnia” kell a tőkét arra, hogy beruházzon – s evvel munkahelyeket „teremtsen” -, s így az állam forrásait (beleértve a hitelt) a tőke rendelkezésére kellene bocsátania akár adócsökkentéssel, akár járulékcsökkentéssel. Gyurcsány Ferenc csak módjával, lassan, fokozatosan és föltételesen javasol adócsökkentést: ez a negatívum a legfőbb érdeme.

Igaz, hogy a középosztály jövedelemadói és a közvetett adók (így az általános forgalmi adó) túl magasak. A tőkére kirótt specifikus adó- és járulékfajták viszont igen alacsonyak. Ameddig a kettő közötti arányok nem változnak, addig mind a munkásosztály, mind a középosztály elégedetlensége elkerülhetetlen. A jobboldal a fiatal menedzseri és „értelmiségi” középosztálynak – leghűbb szavazóbázisának – óhajt kedvezni, a szocialisták lehetőleg mindenkinek, de különösen az állami alkalmazottaknak. Az őket bíráló ideológusok nem veszik tudomásul, hogy a neokonzervatív gazdaságpolitika aranykora befejeződött, vö. Nyugat-Európa válságával és a protekcionista ázsiai államkapitalizmusok sikerével.

A balközép az ellenfelét időnként fasisztoid diktátorfiókának tünteti föl; a jobboldal pedig a magáét újabban sztálinistának. Ezek szamárságok. Ámde a jobboldal nálunk még mindig folytatja a fölvilágosodás elleni küzdelmét.

A magyarországi jobboldal öröksége – sok áttételen keresztül és majdnem tudattalanul – a populus werbőczyanus, a magyar köznemesség hagyománya: a nemzet a nemesség, tehát az, hogy ki tartozik a nemzethez, születés kérdése. Ezért vezetés csak egy bizonyos tartás és pedigré birtokában lehetséges: a többieket kooptálják fölülről. A jobboldal mindig meg tudja különböztetni a Hazafias Népfront posszibilis és „unsereiner” alelnökét a büdös komcsi népfrontalelnöktől, a régi vágású keresztyén úriembert, aki MSZMP-tag miniszterhelyettes volt, az idegenszívű bolsi dogmatikustól, aki ugyancsak MSZMP-tag miniszterhelyettes volt; és a jobboldalnak ebben igaza van. Ezek a kulturális különbségek kulcsfontosságúak, s bár közöttük csak láthatatlan választóvonal húzódik, az uralkodó osztályon belüli élethalálharc a vonalon innen és túl állók között folyik. Minden négy évben fönnáll annak a veszélye, hogy leváltják a Nemzetet: négyévente nemzethalál. Ez kívülállóknak komikus lehet, de nagyon sokan evvel a szociokulturális kaszttal azonosítják azt, ami „magyar”, megint nem oktalanul, hiszen századokig ténylegesen ez volt „a magyar” – s ezért ennek a „rend”-nek a bukása vagy akár lassú hanyatlása sokaknak őszintén és komolyan azt jelenti, hogy a Nemzet hal meg egy kicsit. Sok hagyományhű ember számára a rendszerváltás a keresztyén magyar úriember föltámadását jelentette; „az úr” uralma természetességének kétségbe vonása számukra magának a rendszerváltásnak a „visszavétele”, a lényegi rend összerombolása: rendetlenség és zűrzavar, az alacsonyabb rendű „tömegember” diadala. (A „dzsentroid” nem dzsentri: a jobboldal exponensei nem nemesek, csak politikai tradíciót voltak kénytelenek megörökölni.)

A jobboldal nem a modernség ellen lép föl: a tekintélyelvűség és a nacionalizmus modern jelenség, reakció a fölvilágosodásra, tehát (kronológiailag) még modernebb. A fölvilágosodás a kísérleti-deduktív természettudomány paradigmáját alkalmazza, az összes emberi elmék virtuális egyenlőségét állapítja meg az igazság elérése esélyeinek szemszögéből. A magyarországi jobboldal – a nemzeti misztika jelképrendszerével – ma is igényt tart az egyenlőtlenség, azaz itt: a bírálhatatlanság előjogára. A történetileg köztudomásúlag gyönge magyarországi polgárság és polgári értelmiség ennek a társadalmi-világnézeti privilégiumra való igénybejelentésnek sohase tudott egyedül ellenállni – ma is csak a volt pártállami nómenklatúra segítségével képes a fölvilágosodás mellett úgy-ahogy kitartani; ehhez annak idején a régi szociáldemokrata munkásmozgalom támasztékára volt szüksége, amely mindennemű polgári forradalmiság bázisa volt Magyarországon az 1880-as évektől 1947-ig, de hát így volt ez a Rajnától a Kárpátokig mindenütt.

A rendszerváltó (polgári) áramlatok elváltak egymástól: az egyik kitart a fölvilágosodás (szabad vita, laicizmus, tolerancia, jogegyenlőség, tekintélyellenesség) mellett, ám bűnbe esik az 1948 és 1989 közötti önkényuralmi „ancien régime” maradványaival. A másik bűnbe esik „a régi Magyarország” vallásosnak és nemzetinek föltüntetett rendies-kasztos maradványaival, hogy az új burzsoáziának a régi (bolsevik) burzsoáziával (a régi „új osztállyal”) folytatott osztályon belüli osztályharcát ideológiai rendszerbe foglalhassa. Itt még mindig az aufklärista polgárság küzdelme folyik a klerikalizmussal és sovinizmussal. Elavult harc talán, de valóságos. Akik úgy véljük, hogy túl vagyunk ezen, nem gondoljuk, hogy mindegy, ki nyer. De ha remélhetőleg vereséget szenved az egykori barátainktól vezérelt legómódibb reakció – ráadásul olyan erőktől, amelyeknek a múltja fölöttébb foltos -, akkor kezdődik majd az a politikai differenciálódás, elkülönböződés, átrendeződés, amely a politikát talán kiviszi az uralkodó osztály és az értelmiség kissé befülledt, áporodott szociokulturális körletéből, s bejöhet a friss levegő.
