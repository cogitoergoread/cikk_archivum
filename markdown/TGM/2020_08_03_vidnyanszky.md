---
authors:
- TGM
categories:
- HVG
title: "A Vidnyánszky-ügy"
date: "2020-02-03"
---

> https://hvg.hu/360/20200803_TGM_A_Vidnyanszkyugy

*Mintha nem volna elég baj, megszólalt Gyurcsány Ferenc is.*

Mint tudjuk, az Orbán-rendszer (a magyar értelmiség ellen folytatott hadjárata keretében) a színiakadémia (SZFE) élére kuratóriumot nevezett ki, amely Orbán embereiből, egyben a színiakadémiának  és mellesleg a magyar kultúra szabadságának  az ellenségeiből áll. A kuratórium elnöke Vidnyánszky Attila rendező, a Nemzeti Színház főigazgatója, kaposvári egyetemi tanár, az Orbán-rendszer vezető személyisége, aki jól ismert gyűlöletéről, amellyel a színiakadémiát jelenleg irányító művészek és művészetük iránt viseltetik.

De mintha ez nem lenne elég baj, megszólalt az országos ellenzék egyik fontos alakja, Gyurcsány Ferenc képviselő, volt miniszterelnök, ebben a Facebook-posztban, imígyen:

„Vidnyánszky és társai addig maradnak, amíg Orbán. Utána buknak. Sőt! Minden értelemben földönfutók lesznek.
Nem lesz árokbetemetés. Zárójel lesz. Levegőtlen világ azoknak, akik megölték a magyar szabadságot.
Így van ez rendjén. Higgadtan, racionálisan, szárazon.”

Hát nem, barátocskám.

Ha Magyarországnak tisztességesebb, demokratikusabb kormánya lesz, mint a jelenlegi, akkor Vidnyánszky Attila nem földönfutó lesz, hanem színházi rendező. Ha társulata és egyetemi közössége megválasztja, akkor főigazgató lesz ismét, meg tanszékvezető, meg minden, mert a tisztességes, demokratikus kormány nem fogja beleártani magát a Nemzeti Színház és a Kaposvári Egyetem ügyeibe. Egyvalami nem lesz: a színiakadémia kuratóriumának elnöke, mert a színiakadémiának nem lesz kuratóriuma, mert az egész, Orbán-alapítványokba kiszervezett egyetemi hálózat visszatér a magyar demokratikus állam kebelére, visszakapja  vagy megkapja  az autonómiáját, ahogyan majd a Magyar Tudományos Akadémia is visszakapja a kutatóintézeteit, megmentik az országos Széchényi Könyvtárat, nem jobboldali főhadiszállás lesz a Petőfi Irodalmi Múzeum, újjáalakul a műemlékvédelem, ahogyan a CEU is visszatér Budapestre (ugyanis jelenleg a bécsi Favoriten negyedben, a Quellenstraße 51-57. szám alatti épületben működik, szemben az Orbán-sajtó abszurd állításaival), és a kultúrát a szélsőjobboldalra átállító abszurd intézmények is eltűnnek majd anélkül, hogy bárkinek baja esnék, anélkül, hogy bárkit elütnének a publikálás jogától.

Ennek következtében azoknak se lesz bántódásuk  mint a magyar értelmiség és a magyar kultúra árulóinak, a Bodolaiaknak, a Demeter Szilárdoknak, a Freund Tamásoknak, a Maróth Miklósoknak, a Palkovics Lászlóknak, Vidnyánszky Attiláknak és a hasonszőrűeknek , akik szégyent hoztak magukra és barátaikra az Orbán-korszak e sötét idejében.

De az országnak soha nem lesz tisztességesebb és demokratikusabb kormánya, ha a bosszút hirdető, politikai diszkriminációt javasoló, a kultúra (és  gondolom  a tudomány) ügyeibe alkotmányellenesen beavatkozni óhajtó Gyurcsány Ferencre és társaira bízzák az ellenzék vezetését és a remélt demokratikus fordulatot.

Gyurcsány Ferencet, aki hosszú évek óta egyetlen értelmes politikai javaslattal nem szerencséltetett bennünket, nem fűti semmi más, csak az Orbán Viktor elleni üres, artikulálatlan gyűlölete. Ez a gyűlölet eléggé elterjedt ahhoz, hogy átkozódása híveket szerezzen az átkozódónak, de hogy jogállam nem lesz ebből a szellemből, amely Gyurcsánynak és híveinek a kebelét eltölti, az biztos.

A cél nem az, hogy Vidnyánszky Attila ne rendezhessen  elvégre nemcsak rendes emberek rendeznek és játszanak, aki meg nem szeret árulók színielőadásaira eljárni, ne váltson rájuk jegyet , hanem az, hogy lehetőleg minden tehetséges és érdekes művészember eljuttathassa a portékáját a közönséghez (a sok ponyva, giccs és mondvacsinált szamárság közepette, amit ez a társadalom mindenképpen kitermel), s ebbe ne szóljon bele a megvadult nyárspolgár, aki jól elvan avval az indulóval, amelyet épp most szerzett a Magyar Honvédség egyik páncélos ezredének népszerű neonáci rockbandánk.

Viszont hagyja meg Ödön von Horváth darabjait a színházbolondoknak, Kosztolányit a magyar nyelv kedvelőinek, Platónt és Kantot a komoly olvasóknak, a délibábos áltudományt pedig tartsa meg a mindig lelkes amatőröknek meg a fasisztoid szennysajtónak. Azt se kell betiltani, semmit se kell betiltani, senkit nem kell üldözni, senkit nem kell bántani.

Az országnak szabadságra, nem bosszúra  és nem földönfutókra  van szüksége.

Akkor is, ha nagy a harag meg nagy az elkeseredés.

„Árokbetemetésre” sincs szükség egyébként: az „én nem politizálok” gyáva sikításából elég volt. A magyarországi társadalom legkülönfélébb csoportjainak a balsorsát a jelenlegi magyar állam politikája okozza, amellyel szemben nyíltan állást foglalni mindenkinek kötelessége, akiben van még együttérzés nélkülöző honfitársaink iránt, s akiben még van elkötelezettség a múlt és a jelen magyar és adoptált világkultúrája iránt.

Ami pedig közelebbről Vidnyánszky Attilát illeti, csakugyan nem szép tőle, hogy részt vesz művészi vetélytársainak és ideológiai ellenfeleinek a „kikészítésében” (orbánista olajvállalkozókkal!), az se, hogy megpróbálja átvenni a teljhatalmat a magyarországi színjátszásban (úgyse lehet), szégyellheti magát. De azért ez részletkérdés.

A döntő kérdés az, hogy túlélheti-e a magyar kultúra és a magyar értelmiség az ellene intézett rohamot, amikor természetesen egyikük se lehet meg állami támogatás nélkül, az állam pedig a magyar kultúra és a magyar értelmiség esküdt ellenségeinek a kezében van.

A helytelenül „kultúrharcnak” nevezett világnézeti-politikai viaskodásban nem annyira konzervatívok és liberálisok meg baloldaliak csapnak össze  Orbán és csapata a csekély létszámú konzervatív értelmiséget is gyűlöli , hanem az autoritárius egyeduralom ütközik meg az eléggé megrémült, szervezetlen és kétbalkezes értelmiséggel meg a független sajtó elbizonytalanodott és megalkuvásra hajló maradékával.

Ám figyeljünk föl rá, milyen egységes világszemléletileg az Orbán-kor vezető rétege. Mit mond Gyurcsány? Ha én leszek kormányon, kidoblak az állásodból. Mit mond Orbán? Ha akarom, elbocsátalak az állásodból  még akkor is, ha engedelmeskedel, meghajolsz és elárulod a barátaidat. Sose lehetsz biztonságban. Hiába keresed a kegyemet, csak akkor kapod meg, ha úgy szottyan kedvem. Beee. 

Nagyon reméljük, hogy a színiakadémia diákjai és tanárai ellenállnak, hogy nem fogadják el  sőt: tudomásul se veszik  a kuratórium utasításait. Nem az egyéni fölmondás a jó út, hanem a kollektív tiltakozás, a szolidaritás megtartása, a közös polgári engedetlenség, amint erre az Index újságírói közössége kiváló példát mutatott.

Számos szembeszegülés ért csúfos véget  a legcsúfosabbat a Magyar Tudományos Akadémiáé (s az ostrom folyik tovább: most éppen kiköltöztetik a Politikatörténeti Intézetet a Néprajzi Múzeum épületéből, amely múzeum jövendő sorsa is kétséges egyébként) , mindenekelőtt a következetlenség, zavarosság, nem elég  tiszta elszánás miatt. Közgyűjteményeket, kutatói közösségeket vernek szét, egyetemeket adnak dilettáns áltudósok kezére, más egyetemekből a legridegebb üzleti vállalkozásokat kreálják, mindennapos a magyar értelmiségiek szisztematikus megalázása és vegzálása: sokan képzelik, hogy ők majd megússzák, de ennek a föltételezésnek semmi alapja.

De láthatjuk, hogy ellenzéki sajtó a napról napra rémesebb Bodolait és a napról napra derűsebb Demeter Szilárdot sztárolja, sokan azt gondolják, hogy a haza balsorsa könnyed nyári élc.

Mások meg  mint a napról napra abszurdabb Gyurcsány  ellenkező előjelű orbánizmusról ábrándoznak.

Itt sajnos intézmények (például politikai pártok és szakszervezetek) nélküli társadalomnak kellene hatékonyan védekeznie. Sok szerencsét hozzá.
