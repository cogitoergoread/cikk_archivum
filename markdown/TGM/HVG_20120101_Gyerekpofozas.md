---
authors: 
- Tamás Gáspár Miklós
categories: 
- HVG
title: "TGM:Pofozzátok föl őket!"
date: "2012-09-12"
---
> Tamás Gáspár Miklós: Pofozzátok föl őket! - HVG; 2012-09-12

„Lenne értelme annak, hogy jobban megbecsülnénk egymást.” Ennek ugyan nincs értelme, de azért sejtjük, hová akar kilyukadni a szónok: ha a szülők gyermeket „vállalnak”, akkor túl fáradtak hozzá, hogy püföljék egymást. „Föl sem merülhetne a családon belüli erőszak.” És a gyerekeket ki veri? Őket nem a gyermeket „vállaló” családokban verik? A mai magyarországi parlamentben a hasba rúgás oka a hasba rúgás ellenzése; a durvaság oka a szelídség; a gyerekpofozás oka a meg nem született gyermek.

Népi kezdeményezés kényszerítette az Országgyűlést, hogy a „családon belüli erőszak” (a nők és a gyerekek bántalmazása) ún. tényállását beszuszakolja a Büntető törvénykönyvbe. Tekintettel a téma jelentéktelenségére, a házelnök késő éjszakára (vagy kora hajnalra) tűzte ki a vitát, amely különben is reménytelennek látszott, hiszen a szakbizottságok kormánypárti (jobboldali) többsége a javaslat ellen foglalt állást.

A parlamenti vitában érdekes gondolatokkal ismerkedhetett meg az ülés jegyzőkönyvének önföláldozóan szorgos olvasója. Például:

„Talán vissza kellene állítani a családnak, a gyermekvállalásnak a rangját és szerepét. Talán az anyáknak vissza kellene térni elsősorban a gyermeknevelés mellé (Felzúdulás az LMP soraiban. - Dr. Vadai Ágnes: Ó!), és elsősorban azzal kellene foglalkozni, hogy ebben a társadalomban ne egy vagy két gyermek szülessen, hanem három, négy vagy öt gyermek. És akkor lenne értelme annak, hogy jobban megbecsülnénk egymást, és fel sem merülhetne a családon belüli erőszak.”

Bontsuk hát ki az igazság minden részletét.

„Gyermekvállalás.” Kizárólag magyar nyelven ismeretes kifejezés. Azt sugallja, hogy a gyermekszülés kín, teher, bosszúság, amelyet kizárólag erkölcsi kötelességként lehet választani („vállalni”), minekutána sajnos már van fogamzásgátlás meg családtervezés, ezért nem szül folyton minden szexuálisan aktív nő. Az, hogy a gyerek egymást szerető nők és férfiak közös vágya, egymásra vonatkozó érzelmeik beteljesedése, természeti és erkölcsi létezésük közös mozzanata, fantasztikus örömforrás: ez föl se merül. Ha egyáltalán döntés eredménye, van benne nagylelkűség, mégsem áldozat. Minden érzelemben spontánul keletkeznek kötelezettségek: ha férfiak és nők szeretik egymást, a szerelem vagy barátság vagy szenvedély vagy rokonszenv emocionális területén kívül is szeretettelien és nagylelkűen viselkednek majd egymással – szerencsés, nem patologikus esetben. A szerelemben fogant gyermekek iránt ezerféle kötelezettség keletkezik magától (nem szerződéses „vállalás” formájában), a modern individualizáció következtében, teszem azt, gyöngéden szeretni és óvni illik a kis lényeket. Gyerekek nem azért születnek, mert a szexuális partnerek „megengedhetik maguknak”, hanem: csak úgy. Érdekes, hogy az antifeminista bumburnyákok egyben azt is ellenezni szokták, hogy szegény asszonyok – különösen persze: cigányasszonyok – úgymond nyakra-főre szüljék a purdékat, csak azért, mert az boldogító.

A végén még fölemelik a bumburnyákok adóját.

Gyereket az anyagilag független középosztály szüljön (vö. „szüljük tele a Kárpát-medencét”; igen ízléses jelszó). Progresszív adó és családi pótlék nélkül.

„Az anyák térjenek vissza a gyermeknevelés mellé.” (Mellé!) Az anyák és az apák (az apákról megfeledkezett a szónok, talán az „apa” fogalma ismeretlen neki) visszatérhetnének a gyermeknevelés mellé, ha az átlagos kelet-európai család megélhetne egy fizetésből. Azt képzeli vajon a szónok, hogy az ember örömében adja bölcsődébe és óvodába a gyerekét? Nem volna jobb otthon, az udvaron, a téren nevelődni a többi kölyök között, a konyhánkban ebédelni? Érdekes ugyanakkor, hogy ugyanezek az urak kötelezni akarják a szülőket rá, hogy minél hamarabb „közösségbe” (zárt intézménybe) írassák a gyerekeket, különösen a szegény gyerekeket, még különösebben a barna bőrű gyerekeket – hogy olyan nagyszerű ember válhassék belőlük, mint a szónok.

Örülök, hogy én vagyok a szónok eszményképe: négy gyerekem van, és ott voltam „a gyermeknevelés mellett”, ebben segítettek – elbocsátással, munkanélküliséggel – a különféle diktatúrák, hálás köszönet. A gyerekekkel sokkal jobb lenni, mint az Országgyűlésben virrasztani a szónok megfontolandó, humánus ötleteit hallgatva.

„Lenne értelme annak, hogy jobban megbecsülnénk egymást.” Ennek ugyan nincs értelme, de azért sejtjük, hová akar kilyukadni a szónok: ha a szülők gyermeket „vállalnak” (micsoda émelyítő, gyomorforgató kifejezés, csakugyan...), akkor túl fáradtak hozzá, hogy püföljék egymást. „Föl sem merülhetne a családon belüli erőszak.” És a gyerekeket ki veri? Őket nem a gyermeket „vállaló” (pfuj) családokban verik?

A szónok azt mondja: ha nincs gyerek, akkor inkább verik, mintha lenne.

Nincs valami aprócska probléma a szónok logikájával?

A gyerekszülés elejét veszi a gyerekverésnek. Talán az abortusz volna képes erre, az csakugyan garancia rá, hogy nem fogják verni a (meg nem született) gyereket. A szónok ennek átgondolására nem képes.

Viszont törvényhozó.

Másik törvényhozó:

„Meggyőződésem, hogy ezekhez a cselekményekhez nagyban hozzájárul az önök szellemi elődjének, a Szabad Demokraták Szövetségének (Közbeszólások, taps az LMP soraiban.) és a Magyar Szocialista Pártnak az az oktatáspolitikája, amelynek nyomán az iskolákban szétverték a szabályokat, azokat a normarendszereket, amelyek alapján a gyerekek megtanulták volna már az iskolákban, hogy a pedagógust meg a szülőt tisztelni kell, és ha ezt nem tették volna, akkor sokkal kevesebb ilyen eseményre került volna sor.”

A szónok szerint tehát a gyerekek verik a szülőket. (Nyilván ilyesmi is előfordul, de általában sajnos az erősebbek bántalmazzák a gyöngébbeket, tehát a szülők verik – koki, saller, maflás – a gyerekeket, a tanítók a nebulókat – körmös –, nagyobb testtömegű, keményebb csontú és izomzatú férfiak a nőket, és az erősebb, magasabb gyerekek az ügyetlenebb, kisebb gyerekeket.)

Tudjuk, hogy a liberálisok a hibásak minden szociális patológiáért, de ez a kijelentés azért furcsa. A testi fenyítés megszüntetése vezetett a fizikai erőszak elterjedéséhez?

Ilyen őrültséget eddig még nem hallottunk.

A fizikai erőszak (beleértve a családon belüli erőszakot) évszázadok óta csökken (kivéve a gyarmatosító és diktatúrás epizódokat), legalábbis a jómódú világban. A humanisták ezt a csökkenést óhajtják fölgyorsítani. A fölnégyelés, a máglya, a deres korszakában a nőket és a gyerekeket állandóan kínozták, még a magasabb osztályokban is. Az önkínzásnak (a flagellánsoknál például) magas volt az erkölcsi rangja. Az újoncokat, foglyokat és a kórházi ápoltakat is verték. Ennek a liberális és szociális humanizmus véget vetett. A tanácsköztársaság egyik első intézkedése volt a tanoncok bántalmazásának megtiltása, a pofozkodó mesterek és segédek forradalmi törvényszék elé kerültek volna.

A mai magyarországi parlamentben tehát a hasba rúgás oka a hasba rúgás ellenzése; a durvaság oka a szelídség; a gyerekpofozás oka a meg nem született gyermek. Az Országgyűlés döntése a legfontosabb jogforrás. A legfőbb jogforrást – az alkotmányt is – az Országgyűlés alkotja meg. Ez az Országgyűlés.

„Kedves képviselőtársam, én egyetlen dologra szeretném csak kellő tisztelettel, ön iránt mint nő iránt érzett tiszteletemmel is felhívni a figyelmét, hogy a feminista mozgalmak legnagyobb baja és hibája a történelemben mindig is az volt, kezdve már a XVIII. századi francia forradalom szüfrazsettjeitől kezdve, hogy a nagy női jogvédelem közepette, a jogokért való harcolás közepette a mondanivalójuk sokszor átcsapott egyfajta férfigyűlöletbe, egyfajta női felsőbbrendűség kifejezésébe. Elhallgatva az előző felszólalását, szeretném kérni önt, hogy ön ne kövesse ezt az utat. Köszönöm szépen. (Taps a Jobbik padsoraiban és a kormánypártok soraiból.)” Ezt is magyar törvényhozó, a népfölség megtestesítője mondotta.

Igaz ugyan, hogy a nagy francia forradalomban nem voltak „szüfrazsettek” (a női választójog hívei), szemben a XIX. századi Nagy-Britanniával, de ettől függetlenül még „átcsaphatott a mondanivalójuk egyfajta férfigyűlöletbe”. Lehet, hogy „a nagy női jogvédelem közepette, a jogokért való harcolás közepette” – a jogokért való harcolás csakugyan fáraszt már egy kicsit – némi férfigyűlöletbe csap át az én esetemben, ha ezeket a férfiakat hallgatom. De ezt férfiasan leküzdöm.

Nem esik nehezemre leküzdeni, hiszen magam is férfi vagyok – ma egy kicsit kedvetlenül, igaz –, s van bennem annyi önzés, hogy feminista létemre mellőzzem az öngyűlöletet. Az roppantul kényelmetlen volna. A látszat ellenére nem minden férfi ostoba fajankó. A szónok nem tudja, hogy a feminizmus gondolat, amelyet nők és férfiak osztanak, mint általában a gondolatokat. A szónok azt hiszi, hogy a gondolat nem lehet más, mint önkifejezés. Szerinte mindenki a saját érdekeit, a neki kedvező előítéletet hirdeti. Az antifasiszták: zsidók. A feministák: nők. A környezetvédők: cserjék.

Fölnőtt férfi vagyok, MÉGIS ellenzem a nők és gyerekek ütlegelését és lelki gyötrését. Heteroszexuális vagyok, MÉGIS helyeslem a melegek egyenjogúságát. Magyarországon élek, MÉGIS feminista vagyok. Fehér vagyok, MÉGIS az üldözött, gyalázott, megrágalmazott, kiéheztetett romák pártján állok. Valami baj lehet velem.

A följebb idézett országgyűlési képviselők állítólag a többséget képviselik (a közjó és a közérdek mellett). Ők is tudják, hogy Magyarországon és az egész világon a legtöbb gyilkosságot családi körben követik el családtagok. Ők ellenzik a gyilkosságot és a testi-lelki erőszakot abban a közegben, amelyben a leggyakoribb, s amely közegnek – a heteronormatív, patriarkális, férfiuralmi családnak – a kritikátlan védelmezői egyben. Azt teszik, amit ilyenkor szokás: érvek híján, szemben a valóság egyértelmű képével, megpróbálják a panaszkodókat és vádlókat lejáratni. A fajüldözés és az etnikai tömeggyilkosság lelkes híveinek propagandáját ellenzők (szerintük) nemzetellenesek. A női egyenjogúság hívei (szerintük) férfigyűlölők. A melegek egyenjogúsítását követelők (szerintük) deviánsok. A gyerekekkel gyöngéden, szelíden, oltalmazón törődő fölnőttek (szerintük) a tanárverés szorgalmazói.

Mintha a bűbájos XX. században nem a hadsereg, a rendőrség, a büntetés-végrehajtás, más szóval a STRAMM & SNÁJDIG SMASSZER Nyrt. (a statisztikai hivatal, az anyakönyv, az államvasutak, a posta, a vám, az idegen- és határrendészet, a tisztiorvosi és járványügyi szolgálat, a városi közüzemek precíz közreműködésével), azaz a heteroszexista, fordista-produktivista, fegyelmező-büntető, rendszerező-konformista, gyarmatosító-fajüldöző nemzetállam ölt és kínzott volna meg milliókat, hanem pár szabados, kócos bohém. Mindezek fölé magasodik az ütő-verő, moralizáló, pedofil pátriárka magasztos, világtörténelmi alakja mint mítoszi és lélektani ideál. Ki nem tudja ezt? Mindenki tudja.

Én nem hiszem, hogy ezek a képviselők csakugyan a többséget képviselik. Becsapták a választóikat, akik emberséges embereket szerettek volna a törvényhozásba juttatni. A magyar választók nem patologikus szadisták. Az én népem nem ilyen. Amikor rá hivatkoznak, nem mondanak igazat a magyar népről. Az antifeminista, homofób, fajgyűlölő kisebbség magyarellenes, nem igaz?

Azt javasolom-e hát, amit ennek a jegyzetnek a címébe írtam?

Isten őrizz.

Minden kisebbséget védenünk kell, a házasságon belüli nemi erőszakot mentegető fura alakokat is. Még azokat is, akik azt mondják a kacéran öltözködő, szép fiatal nőkre – ha bántják őket –, hogy úgy kell nekik, maguk keresték a bajt. Különös emberek, megbocsáthatatlan nézetekkel, de ők is embertársaink. Legyünk irántuk elnézők. Úgyis megbánják. Elég bizarr, hogy épp ezek a felebarátaink – atyánkfiai az Úr Jézus Krisztusban – akarnak nekünk törvényeket hozni, de erről a különös szeszélyükről majd lebeszéljük őket. Mi feministák megbocsátók vagyunk.

TGM: Simogassátok meg őket! {#tgm-simogassuxe1tok-meg-ux151ket}
===========================

2012\. szeptember 16., vasárnap, 09:42 .

Utóirat a „Pofozzátok föl őket!” című, a családon belüli erőszakról és egynémely kormánypárti képviselő mérhetetlen bunkóságáról szóló cikkhez.

Mindenekelőtt szívből – ezt nem gúnyosan mondom! – gratulálni szeretnék a Fidesz-KDNP-nek és a nemzeti kormánynak azért, mert volt mersze kijavítani a hibáját, visszavonni a népi kezdeményezés elutasítását és elhatározni, hogy beiktassa a Büntető törvénykönyvbe a családon belüli erőszak elmarasztalását. (Hogy ezt „párkapcsolati erőszaknak” nevezik, nehogy a „család” szó valaminő kedvezőtlen szövegkörnyezetben tűnhessék föl: nem számít.) A kormánypárt demokratikus módon járt el, amikor a közvélemény tiltakozásának hatására megváltoztatta az álláspontját. Ez demokráciában nem számít vereségnek. Magyarországon sok tekintetben nincs demokratikus, szabadelvű, alkotmányos jogállam, de bizonyos vonatkozásokban – íme – mégis van (a független bíróság is dönt olykor a végrehajtó hatalom preferenciáival szemben, az ombudsman is morog), ezt pedig illik tekintetbe vennünk. Orbán Viktor, Rogán Antal, Rogán Antalné, Ékes Ilona és Balog Zoltán helyesen döntött. Ebből az alkalomból baráti üdvözletünket küldjük, csak így tovább.

Ami igazán föltűnő most ebben az ügyben, az a balközép médiákok süketsége.

Eddig – lehet, hogy a hétfői kommentárok, hírmagyarázatok majd módosítják a képet – senki nem látszott észrevenni, hogy nagyon, nagyon, nagyon (értsd: nagyon-nagyon!) hosszú idő óta először aratott sikert valamely progresszív kezdeményezés, amely – részben az Országházon kívülről – humanista, egalitárius, együttérző szellemben képesnek látszik befolyásolni a törvényalkotást, fordulatra bírni az országgyűlési többséget. Hálával tartozunk a népi kezdeményezés szervezőinek, aláíróinak, az olyan emberi jogi szervezeteknek, mint a NANE (és sokan mások), némely képviselőknek – éljen Ertsey Katalin és Szabó Tímea (LMP)! – , és itt az ideje, hogy valamit végre megünnepeljünk. A társadalom mégse teljesen tehetetlen, nem minden jó ügy szenved fájdalmas vereséget.

Nemsokára – ha valaki közben el nem ravaszkodja a dolgot – megérhetjük, hogy a népfölséget és a népakaratot, a közjót és a közérdeket képviselni hivatott Országgyűlés törvényszöveg formájában elítéli a gyöngébbek (többnyire nők és gyerekek) bántalmazását és terrorizálását. Reméljük, hogy a távoltartási szabályok értelmesebbre fogalmazásával esélyt adnak a halálra rémített és kékre-zöldre vert asszonyoknak, hogy megmenekülhessenek kínzóiktól.

A nők: a többség. Most már arra lenne szükség, hogy a kisebbségek (romák, melegek, migránsok) kiszolgáltatottságának enyhítésére is történjék valami. Ezek a kérdések összefüggenek. A szenvedő kisebbségek védelme nehezebb dió. De ha legalább a nők és gyermekek tekintetében mintha elfordulna a magyarországi közvélemény a kegyetlenségtől, talán mégis van remény.

Tudjuk, hogy ez nagyon szerény kis győzelem, de mégis az.

Egyelőre a nép abban a helyzetben van, hogy meg kell köszönnie a kormányzatnak a jóságát. Ez a rémes valóság.

Hát kösz.
