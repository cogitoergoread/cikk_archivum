---
authors: 
- Tamás Gáspár Miklós
categories: 
- NSZ
title: "TGM:Gyurcsányista párt kiáltványa"
date: "2005-10-03"
---
> Tamás Gáspár Miklós: Gyurcsányista párt kiáltványa - NSZ ; 2005-10-03

Magyarországon az a szabály, hogy az irodalomban tilos szidni, a politikában tilos dicsérni.

Általában: intézményeket tilos dicsérni. A lapokban a szúrós-csípős médiakritika, színikritika, koncert- és operakritika mellett ott vannak a sztereotip dicshimnuszok olyan könyvekről, amelyek semmivel se jobbak a leprázott rádióműsoroknál. A könyv vagy a kotta egyéni és nem intézményes dolognak tetszik, ezért törékenysége megóvandó.

Ha politikus ír könyvet, a sajtó zavarba esik, hiszen ez intézményes is meg nem is. A hívek finoman fanyalognak, az ellenfelek tüzet okádnak. Ennél azért a dolog érdekesebb.

Gyurcsány Ferenc, a hivatalban lévő magyar szocialista miniszterelnök népszerűsítő művet írt, a szó mindkét értelmében: népszerűsíti az általa vezetett szocialista párt politikáját, és népszerűen ismerteti azokat a komplex politikai eszméket, amelyekből politikája – és pártja, meg részben kormánya politikája – ered. A népszerűsítés: egyszerűsítés.

A könyv történeti, különösen ideológiatörténeti fejtegetéseire nincs miért odafigyelni. Ezek puszta képzelgések, amelyek az „identitáskampány” részei: a szociáldemokrácia soha nem volt olyasvalami, mint aminek a szerző gondolja (nem tudni, milyen alapon). Igaz, ebben főhivatású szocialista értelmiségiek se jobbak. Mulatságosnak tartom, hogy a szociáldemokráciáról szóló, könyvtári polcok folyókilométereit megtöltő ömlengésekben sehol egy idézet Kunfitól, Rónai Zoltántól, Mónustól, Böhmtől, Faragó Lászlótól – akár fügefalevélnek... Gyurcsány ehelyett a „nemzeti polgársághoz” (amelynek tagja) zeng ódákat, gondolom, pár exjobboldali voks reményében.

Ami fontos Gyurcsány könyvében, az a máról szól.

Ez a fölütés a mainstream politikai irodalomban azért elég szokatlan:

„Ma már tudjuk, hogy a társadalom többségét a kapitalizmus sem teszi szabaddá. Csak kevésbé látható a foglár.” Ez nem rossz, Gyurcsány, ez ígéretes, fog ez menni, csak így tovább.

Gyurcsány – szemben a „balközép”, „szoclib” értelmiség zömével – tudja, hogy (idézem): „...a létminimum alatt élők korábbi 10 százalékos hányada megháromszorozódott, a legfelső és legalsó népességtized közötti jövedelemkülönbség négyszeresről nyolcszorosra növekedett. A társadalom felső egytizede vitathatatlan jómódban él, az átlag körüli középrétegek aránya mintegy harminc százalék, a fennmaradó hatvan százalék alkotja a leszakadók csoportját.” A különbség Gyurcsány szerint az iskolai végzettségtől „függ”, de nem tudom, érti-e, hogy nem az iskolai végzettség okozza a különbséget: az iskolázottság társadalmi rangsora maga is következmény. A szerző fölsorolja, hogy a nyugellátás kétezermilliárd forintba, az oktatás ezernégyszázmilliárd forintba, az egészségügy ezermilliárdba, a szociális „ellátások” stb. ezerhatszázmilliárd forintba kerülnek – és döbbenten konstatálja: „...az összes jóléti transzfer alig egy tizede veszi figyelembe, hogy ki van fent, és ki van lent! Ha a társadalmi szolidaritást a GDP százalékában szeretnénk kifejezni, akkor a nagyon meglepő 3-4 százalékot kapjuk!” (Kiemelés mindenütt az eredetiben.) Majd a következő kitűnő mondatot olvassuk:

„A redisztribúciós elit összekacsint saját klientúrájával.”

A szocialista miniszterelnököt Blair és Giddens „harmadik útja” hívének tekintik. Ha politikájában nem is, könyvében látszik: sejti, hogy „a harmadik út” se vezet sehová. Nem vezet sehová a kilencvenes évek magyarországi konszenzusa (a középosztály kulcsszerepéről) se. Ezt olvassuk: „A vékonyka középosztály megerősítését egyedüli célként kezelő, a leszakadt társadalmi csoportokról lemondó társadalompolitika nem lehet sikeres Magyarországon. E törekvésnek útját állja a szociális és kulturális peremhelyzetben élők milliós tábora.”

Gyurcsány Ferencet láthatólag megérintette egyrészt Ferge Zsuzsa akadémikus ábrázolásában „a perverz újraelosztás” (perverz, vagyis az eredeti szándék ellenkezőjéhez vezető, a gazdagoknak kedvező újraelosztás), és elsősorban saját pályájának – a szegénységtől, szeretethiánytól és elhagyatottságtól a milliárdos vagyonig és a főhatalomig – a traumatikus (erkölcsileg nem kárhoztatható heveny bűntudatot és az ebből fakadó cselekvési kényszert okozó) tapasztalata. Ez indulatilag a legátéltebb és a leghitelesebb könyvében és szónoklataiban. Sokszor elmondta:

„Tény, hogy Budapesten a II. kerületben egy főre vetítve éppen háromszor annyit költenek \[mármint: költ az állam\] a közös társadalombiztosítási kiadásokból, mint Szabolcs-Szatmár-Bereg megyében. Vajon miért? Talán a Rózsadombon betegebbek az emberek?”

Nem kétséges, hogy ezeknek a súlyos szociális és civilizációs problémáknak a megoldása nem látszik Gyurcsány Ferenc könyvében – se. Ahhoz, hogy a hazai tőke versenyképes maradjon, és ennek a terheit ne hárítsa a dolgozókra, olyan intézkedésekre lenne szükség, amelyek tőkemeneküléshez és nemzetközi szankciókhoz vezetnének. A tőke előjogainak és versenyképességének megmaradásához nagyjából olyan szociális helyzet kell, amilyen ma van, olyan bérekkel, népjóléti, oktatási és egészségügyi ellátásokkal, amilyenek ma vannak. Exportfüggő kis országban nagyon szűk a játéktere a baloldali politikának. Hiába látja Gyurcsány ezeket a nagy és nyilvánvaló összefüggéseket, a helyzet csak kis lépéseket enged neki, ráadásul e lépések egy része nem is jó. Azt is írja, hogy „Magyarországnak elemi érdeke, hogy vonzza a külföldi tőkét...” Nem vitás. De mi ennek az ára? A „munkaerő” pacifikálása és integrálása.

A mai szociáldemokráciának az a történelmi küldetése – és én ezért nem vagyok szociáldemokrata –, hogy úgy vegye rá beletörődésre a dolgozókat, hogy energiáikat az állam helyett a maguk (a kapitalista rendszer okozta) gondjainak a kreatív megoldására fordítsák. Sztrájk helyett „munkakeresés”, átképzés, „rugalmasság”. Ehhez kell az oktatási és kulturális reform: a gyorsan alkalmazkodó, rugalmas, változásokhoz szokott, gyökértelen, azonnal reagáló személyiség kialakulásához.

Az ellenállás helyett.

Alapjában, bár szeretne, Gyurcsány se mutat más utat, mint Blair, de érzi, hogy nem jól van ez így. Könyvének – a látszólagos magabiztosság és a harsány agitprop ellenére – ez a kínlódás a legrokonszenvesebb vonása.
