---
authors:
- TGM
categories:
- HVG
title: "Nem tartozik a nemzethez"
date: "2020-05-04"
---
> https://hvg.hu/360/20200504_TGM_Nem_tartozik_a_nemzethez
> szerző TAMÁS GÁSPÁR MIKLÓS  KÖVETÉSolvasási idő 14 PERC  megjelent 2020.05.04. 15:00  utolsó frissítés 2020.05.04. 16:20 

A szöveg ismert: a Magyar Országgyűlés elnöke szerint az ellenzék nem tartozik a nemzethez. Vélemény.

Vegyük szemügyre Kövér László képviselő mondatait, amelyekről a kézenfekvőt és a nyilvánvalót már sokan elmondták, no meg persze rengeteg szamárságot is biggyesztettek hozzá.

Kövér képviselő szerint a magyarországi ellenzék azért nem tartozik a (magyar) nemzethez, mert közelebbről nem ismert külföldi, illetve nemzetközi erők ügynöksége, képviselete. Ez dőreség, bár igencsak patinás vád, amelyet a jakobinusok és a „veszettek” (les enragés) szögeztek ellenfeleikkel szembe: le parti de l’étranger, „a külföld pártja” volt a vád, aminek akkor azért több volt az értelme (bár rágalomnak azért rágalom volt), hiszen a királypárti emigráció külföldi monarchiákkal együtt küzdött fegyveresen a francia köztársaság ellen. (Ilyesmi magyar arisztokratákkal  az 1849-i muszkavezetőkkel például  is előfordult néhanap.)

De ebben a megvádolt girondisták ártatlanok voltak, sőt.

Kövér László így gondolja, azonban nincs rá semmiféle bizonyítéka, még retorikai érve se, egyszerűen csak állítja. A bírálatok elfelejtették kiemelni, hogy az Országgyűlés elnöke nem mond igazat.

Nem is akar. Az igazság nem érdekli. Mi érdekli Kövér Lászlót evvel szemben?

Azt nagyon komolyan gondolja  egybehangzóan az ultrakonzervatív és tőle is szélsőjobbra álló kormánysajtóval , hogy minden személy elsősorban a saját etnikai csoportjával azonos, csak a saját etnikai csoportjának a közvetlen anyagi, hatalmi, kulturális előnyét óhajtja, politikai cselekvésének egyetlen lehetséges mozgatórúgója a csoportos önzés és a saját csoportja iránt elfogult részrehajlás. De még ha ez igaz is lenne  amint hogy egyáltalán nem igaz, amint teszem azt a keresztyénség története bizonyítja (többek között) , akkor is nagy kérdés: kicsoda és hogyan definiálja tárgyilagosan és hihetően az etnikai csoport (anyagi, hatalmi, kulturális) előnyének vagy ehhöz fűződő érdekének a mibenlétét?

Kövér László képviselő szerint ezt az érdeket (a nemzeti/etnikai érdeket) a nemzeti kormány és a ma kormányon lévő politikai garnitúra definiálja „hitelesen”, a nemzeti érdek más meghatározásai egyszerűen azért tévesek, mert nem Kövér László és barátai fogalmazzák meg őket.

Következésképpen a nemzeti érdek meghatározásának egyik fontos korolláriuma, hogy örökké Orbán Viktor (de az ő remélhetőleg minél később bekövetkező halála után is a FideszKDNP, legalább az évszázad végéig) legyen hatalmon, mert Orbán miniszterelnök a nemzeti előny (érdek) helyes meghatározására Kövér László szerint mindenki másnál alkalmasabb. (Nem tudni, miért.)

De ez mind mellékes.

A lényeg a következő: Kövér László  egészen a restaurációs (1812-30), antimodernista ultrakonzervatizmus szellemében, amelynek szerves (fő)része az úgynevezett romantikus (vagyis feudális-tekintélyi) antikapitalizmus  nem tartja természetesnek, hogy valaki ne az etnikai önzés függvényében alakítsa politikai világnézetét. Aki nem az etnikumával azonos, amikor a közérdekről gondolkodik, az nem a szó szokott értelmében vett emberi lény.

Ezt gondolja az egész magyarországi radikális jobboldal (amelyet egyébként egyre inkább a franciaországi intellektuális fasizmus inspirál, amint azt a magyar szélsőjobboldali kormánysajtóban láthatjuk). Nem Kövér képviselő valaminő idioszinkráziájáról vagy egyéni szeszélyéről van szó.

Ámde honnan tudja a magyar etnokonzervatív, hogy mi az etnikai érdek? Azt az emberi lény rangjára egyedül érdemes etnokonzervatív személy történelmi és esztétikai érzületének sugallatára „ösztönösen tudja az ember”; aki netán másképp érzi, az nem természetes (normális) lény.

Az etnikai előnyt másképp (vagy sehogy se) definiáló személynek sajátságos okai kell, hogy legyenek „másságára”. Ha egyszer az előnyt (érdeket) definiáló tekintélyben (az etnarchia tekintélyében) valaki nem hisz, akkor az illető nem természetes, nem normális lény. Mi vehet rá valakit arra, hogy ne legyen természetes emberi lény? Vagy 1. titokban idegen származású vagy 2. idegenek zsoldjában áll. (A 2. esetben egyéni érdeke  pénz, hatalom, kulturális rang  fölülkerekedik természetes személyiségén, s az etnikai érdekkel szemben az őt egyedi előnyhöz juttató idegen érdekkel azonosul élvezeti alapon, ami lélektanilag torz, mesterkélt, beteges.)

Vagy pedig azért nem viselkedik „az ellenzéki” etnikai természetességgel, mert morális patológiáktól szenved, „nem normális”. Ezt az elméletet terjesztette elő a kormány (fél)hivatalos lapja, a Magyar Nemzet itt és főleg Ágoston Balázs szörnyűséges cikkében, amely az 1944-i nyilas sajtóban is kínos föltűnést keltett volna; az elmélet szerint a maguk természetes nemiségéből kivetkőzött értelmiségi (azaz baloldali) nők különösen hajlamosak az erkölcsi patológiákra, amivel kivívják az egészséges nemzeti hímek viszolygását és etnikai kedvetlenségét. A szubhumán és szubmagyar polgártársak, akiknek „a személyi számuk 2-vel kezdődik”, a „korábban csinos” Magyar Nemzet szerint visszataszítók a szabadságharcos szerepében, illetve csak csúnya nők szeretik a szabadságot.

Ultrakonzervatív hozzászólók helyeslik, hogy megpróbálom védeni a romániai magyarok jogait és méltóságát  hiszen magam is erdélyi magyar vagyok, így ez érthető , de abnormálisnak és őszintétlennek érzik, ha a menekültek, romák és más idegenek pártjára állok (különösen zokon veszik, ha nem mutatok megvetést a délkelet-európai ortodox népek iránt, amelyeket Magyarországon a liberálisok is hevesen utálnak), akiknek a pártolásából nincs még csak (számukra belátható) érzelmi hasznom se.

Természetesen a mai magyarországi jobboldal egyáltalán nem tudhat elszámolni a magyar múlttal, hiszen olyan nagy emberek, mint gróf Széchenyi István, báró Kemény Zsigmond és báró Eötvös József, azt a következtetést vonták le 1848/49 katasztrófájából, hogy a magyar függetlenség gondolatát egyszer s mindenkorra el kell vetni. Hogy a magyar szuverenitást meg kell osztani a dinasztiával és Ausztriával. Nem voltak magyarok? Nem voltak normálisak?

Nem tudhat elszámolni avval se, hogy természetellenes lénynek tekint minden nem etnicista magyart, de természetes, normális, erkölcsös lénynek kénytelen tekinteni minden magyargyűlölő sovinisztát a szomszédban, hiszen a magyargyűlölő román, szerb, osztrák, szlovák, horvát, ukrán soviniszta megfelel az etnikai öndefiníció (önzés) ismérveinek, habár ez a definíció történetesen éppen Magyarország lakosai és/vagy a magyar etnikum ellen irányul. (Természetesen a nyugatellenesség hagyománya folytatódik: ami a domináns, ám liberális, a régi magyarországi nemzetiségeket a hivatalos magyar sovinizmussal szemben védelmező Ausztria ellen irányult 1918-ig, a liberális-demokratikus Franciaország, Csehszlovákia és Ausztria ellen 1920 és 1934, illetve 1938 között, a tőkés Amerika, Nyugat-Németország és a NATO ellen 1949 után, ma szinte szó szerint ugyanazokkal a kifejezésekkel és előítéletekkel a „színeseket” beengedő Európa ellen, mindig a konzervatív nacionalizmus jegyében, beleértve a „létező szocializmus” nagyon is sovén nyugatgyűlöletét. Épp úgy gyalázta az 1970-es években a kisebbségek mellett kiálló [nyugati, majd keleti] emberi jogi csoportokat és az új baloldalt a pártállami hivatalos sajtó, mint a mai. A primitív nyugatellenesség a mai magyar baloldalon is megtalálható, a „burzsoá nemzetek” és „proletár nemzetek” Mussolini-féle elmélete nyomán.)

A mai magyarországi jobboldal vezető elmélete ellentmond önmagának.

Az etnikai előny ugyanis az etnikumra, mint olyanra vonatkozik, erre a leszármazási és történeti populációra (sorsközösségre), ez pedig nem egyszerűen véleményközösség. Sokan tapasztalják, hogy az etnikai közösség a véleménykülönbségek ellenére is fönnáll, vannak olyan szolidaritások, együttérzések, kulturális állandók, amelyek  habár törékenyen, de  a szellemi polgárháború körülményei között is megmaradnak (valamennyire). A házelnöki elmélet szerint azonban a „nemzet” körvonalait a FideszKDNP politikájának lelkes helyeslése rajzolja meg. Orbán Viktor politikájának helytelenítése az etnikum közös tekintélyi-természeti jellegének a megszegése, a helytelenítés  olyan ürügyek örvén, mint „Európa” vagy „emberi jogok”  az etnikai lényegről való leszakadás, a politikai-kulturális disszimiláció jele.

A magyar jobboldallal szemben nem „ellenzékiek” (másként vélekedő magyarok vagy urambocsá’ más, mondjuk szlovák vagy német nemzetiségű magyar állampolgárok) állnak, hanem idegenek. És

még csak nem is „természetes” idegenek, hanem vagy „lefizetett”, vagy abnormális, patologikus idegenek.

A magyarországi jobboldalon leggyűlöltebb két külföldi  Ferenc pápa és Merkel német szövetségi kancellár  nem azért örvend egyöntetű elmarasztalásnak, mert esetleg „magyarellenes” (aminek csakugyan semmi jele), hanem azért, mert az álláspontja (illetve Merkel esetében már csak volt) humanista a menekültek ügyében. A negativitást, az elutasítást, a kirekesztést hiányolják náluk, nem saját maguknak követelnek tiszteletet, amint Orbán miniszterelnök szokta mondani (úgy érti: tiszteletet a sovinizmusnak és rasszizmusnak).

Miért nem elég gonosz a pápa és a kancellár?

Fölfoghatatlan.

Hiszen a nem etnikai szolidaritás embertelen, anómiás és abnormális.

Az ellentmondás az, hogy mint minden etnicizmus, a mai magyar verzió is természeti közösségnek tekinti az etnikumot (a nemzetet); tehát ezt nem konstituálhatja a közös vélekedés. (Akkor se, ha a többé-kevésbé közösen osztott társas véleményt „összetartássá” vagy „együttes lényeggé” stilizálják föl.)

Ezt akarják avval megoldani, hogy kijelentik: bizonyos vélemények természetesek, mások meg természetellenesek vagy züllöttek (az idegenek zsoldjában hirdetik őket lelkiismeretlen, elmagyartalanodott emberek). Tehát az antinacionalista ellenzékiség (amely nagyrészt fantom, mert az ellenzék épp eléggé nacionalista) kizárja az eddigi nemzettagot a nemzetből; nem világos, hogy az állampolgárságból is kitaszítja-e.

Hogyan hat ez a politikai dogma a „valóságosan létező” ellenzékre? (Hiszen, ha már az orbánizmus-kövérizmus nemzetfogalma önellentmondó, akkor legalább az „ellenzék” fogalma legyen világos, amely az alaptétel másik eleme.)

Ellenzéken sok mindent szokás érteni. Manapság Magyarországon főleg azt, hogy ez az embercsoport (a lakosság mintegy fele)  mindegy, miért  nem óhajtja Orbán Viktornak és társainak az uralmát.

Kövér László és a szélsőjobboldali publicisztika nem egészen így érti ezt, ők nagyjából politikusokról és értelmiségiekről, illetve megtévesztett tömegekről vélnek tudni, de ez közömbös.

A szélsőkormánypárti publicisztika nagy erőfeszítéseket tesz az ellenzék „ideológiai” azonosítására, liberálisokat és szociáldemokratákat, sőt: kormányellenes konzervatívokat neveznek kommunistának és anarchistának; ez részben szimpla rágalmazás, részben a politikai-eszmetörténeti műveletlenség sajnálatos következménye. Egyre inkább „baloldal”-nak nevezik az ellenzéket, amelynek két legsikeresebb pártja jobboldali liberális, polgári szervezet, úgyhogy a dolog teljes abszurditásba fúl.

A két legfontosabb ügyben  a gazdaság és a nemzeti kérdés  voltaképpen teljes összhang uralkodik, az ellenzéki szavazók épp annyira elutasítják a munkanélküli-segélyt, a segélyező-támogató romaprogramokat, a menekülteket és épp annyira utálják az „utódállami” szomszéd népeket, mint a kormányzó szélsőjobboldal; igaz, „Európa” kérdésében vannak nézeteltérések. (Meg az ellenzékiek egy része  amint ezt már kifejtettem másutt  teljesen etnicista alapon tekinti ellenséges idegennek a külhoni magyar kisebbségeket, mert senkinek a létét nem képes eltűrni, aki Orbán-Kövér iránti szimpátiával gyanúsítható.)

Az „ellenzék” a mai Magyarországon tulajdonképpen nem más, mint a lakosság egy részének elutasító reakciója Orbán Viktor miniszterelnök brutális kormányzására. Ebben szerepet játszik a kormányzat öntelt és arrogáns, fölfuvalkodott stílusa (ezt soha senki nem kedveli), a képtelen hatalomkoncentráció, a politikai vagyonjuttatások (vezető osztály létrehozása kinevezéssel), a közigazgatás és a szociális ellátórendszerek tönkretétele, az összes autonómiafajta megszüntetése, a dilettáns kormányzás-igazgatás, a kontraszelekció meg a többi, köztudomású probléma. De önmagában még ez se lenne elég.

A magyarországi és a kelet-európai közvéleményről tudjuk, hogy a pokoli csalódások és kudarcok miatt bizalmatlan az eszmék, programok, világnézetek iránt  ez különben se gondolati-fogalmi korszak, a racionalitás becse mindenütt roppantul alacsony (olyannyira, hogy nálunk a „racionális” szó elkezdte a „lelketlenül gyakorlatias és prózai” jelentésárnyalatot fölvenni, ami igen furcsa) , és a legtöbben csak közvetett jelzésekkel fejezik ki magukat a politikai eszmecserékben.

Minden gondolati megközelítést visszautasít ez a közvélemény avval, hogy „nekem senki ne mondja meg, hogy mit gondoljak” (persze a gondolat és az erőszak összemosása maga is gondolat), bizalmatlan minden iránt, ami személyfölötti. Részben ugyanazért utasítja el az orbánizmus-kövérizmus tanítását az etnikai-kulturális homogeneitásról, amiért a vallást vagy bármi más eszmét: mert nem hisz semmiben, ami nem kézzel foghatóan egyéni, érzelmi, testi, pillanatnyi.

Ezt a világlátást nagyon jól alátámasztja a kortárs „népi” kultúra: a kommersz tévé, film, színház, félkommersz irodalom, popzene stb., mindegyikük a „félbetört életek”, bátortalan rögtönzések és keserédes, reménytelen erotikák művészi szándék nélküli fölsorolása.

Nagyon igénytelen, szerény, borúlátó világ ez, biztos, hogy hivalkodás, kevélykedés nincs benne, se nagy tervek, se semmiféle nagyság, társadalmi ambíció. Ezért annyira népszerű az a  külföldön többnyire ismeretlen  frázis, hogy „normális ország”, „normális viszonyok”, „normális ember”. (Hiszen mi a normális? Ezt semmivel nem könnyebb meghatározni, mint a „jó”-t. De értjük, hogy a fogalmazás understated stílusa, vállalt kisszerűsége, mérsékelt pesszimizmusa jelez valamit: nem várunk sokat ettől az élettől, csak a borzalom maradna már abba végre.)

Ezt a bizalmatlan, óvatos, nyugodt, kevéssel beérő attitűdöt  a mai magyarság sejthetően jelentős részének életérzését  változtatja tébolyult haraggá és gyűlöletté Orbán miniszterelnök ténykedése, beszédmódja és rosszul leplezett gőgje.

Nem Orbán Viktor és Kövér László antidemokratizmusa és antiliberalizmusa (a „fékekről és ellensúlyokról” azt nyilatkozta Kövér házelnök, hogy „hülyeség”, az új igazságügy-miniszter meg azt, hogy „nem lehet tudni, mi a jogállam”...) a fő oka ennek a széleskörű fölháborodásnak és iszonyodásnak (bár megvan a része benne), hanem az őrületes kontraszt az Orbán-rezsim által működtetett fapados kapitalizmus alantassága és a nemzeties klisékből áradó lenézés („én vagyok a hagyomány”, „én vagyok a tekintély”, „én vagyok a haza”), a disztonáló patrióta álköltészet között.

A szemmel látható képmutatás mindig kiváltja a nép haragját.

Sokak meglepetésére a leghangosabban ordítozó, rikoltozó, rikácsoló ellenzéki képviselők a legnépszerűbbek. Indulatuk mindenki számára érthető. (Én a lehető legrosszabb véleménnyel vagyok mind a stílus, mind a mondanivaló artikulálatlanságáról, de hát én nem vagyok a közvélemény.)

Ez az indulat elég általános, milliók osztják: nyugodt, szerény, óvatos emberek, akik legjobb esetben mint „ezt a gazembert” emlegetik országunk és nemzetünk vezetőjét. Ez nem helyes (szerintem), de nem is érthetetlen.

Orbán Viktornak, mint providenciális államférfiúnak és  tagadhatatlan!  történelmi szereplőnek az a tragédiája, hogy még azok a magyarok is, akik árkon-bokron át követik őt, kivétel nélkül azt gondolják, hogy érdemei ellenére Orbán nem rendes ember.

Ez lesújtó, és következményeiben rettenetes lehet. Mindenki félreérti a helyzetet, aki úgy véli, hogy az ellenzéki közvélemény becsüli az ellenzéki pártokat, bízik az ellenzéki vezetőkben és helyesli (közismeretlen) eszméiket. Erről szó sincs. Az ellenzéki közvélemény pusztán csak nem bírja elviselni Orbán Viktort és csapatát.

S amikor ennek a „normális viszonyokat” óhajtó, tulajdonképpen kezes, beletörődő, kiegyezésre hajlamos, ám mélyen sértett néptöredéknek az Országgyűlés elnöke azt mondja, hogy nem tartozik a magyar nemzethez  vagyis csökkent értékű, alacsonyrendű söpredék , akkor azt hallja, amit mindig föltételezett.

Mert mindig föltételezte, hogy az ország vezetői nem veszik emberszámba.

És itt nem ügyetlen elszólásról van szó. Az ellenzéki néző, hallgató, olvasó megkérdezi magától: én csakugyan rejtelmes külhoni erők megbízásából nem kedvelem a honi viszonyokat? (Ha van egyetlen ember Magyarországon, aki biztosan nem hisz az efféle Soros-háttérhatalmi, kultúrmarxista, mélyállami-szabadkőműves-illuminátus dajkamesékben, őt Orbán Viktornak hívják. Az ilyesmiben való hitet meghagyja azoknak a plebejusoknak, akiket lenéz.)

Elvárhatom-e ilyen körülmények között, kérdezi az ellenzéki „egyszerű ember”, hogy jó állami állást kapjak, zavartalanul élhessek a szakmámnak és a családomnak, az otthonomnak, hogy tisztességesen bánjanak velem a hivatalban, a rendelőben, a temetőben? Mert a megbántott közvélemény nem kíván többet, s ha többet kíván, nem az államtól kívánja.

Mit mondott nekem Kövér képviselő?  kérdezi magától az ellenzéki beállítottságú magyar személy. Hát azt, hogy le is út, föl is út, rád itt nincs szükség, te nem tartozol ide, mehetsz.

Én sok mindent láttam már, és nem gyulladok be egykönnyen. De tessék megnézni az interneten az ellenzéki kommenteket és posztokat. Ez a feneketlen és engesztelhetetlen gyűlölet hangja. Ez a két-három millió ember addig nem élhet már békében, ameddig az országot Orbán, Kövér meg a többiek vezetik. Nem fontos, hogy ki lesz a kormányfő aztán: úgyse lesz akkora hatalma, mint Orbánnak. Csak az a fontos  fontosabb mindennél: programnál, költségvetésnél, egészségügynél, környezetnél , hogy ezek az emberek, akik megbántottak bennünket, ne vezethessék többé Magyarországot.

Tudható, hogy ez nem az én beállítottságom, nekem számítanak az alkotmányok, programok, politikák, elméletek és világnézetek. De ez csak egyéni preferencia. Hallom a zúgást. Hallhatja bárki, aki fülel.

Nem adok tanácsot. A magabiztos, beképzelt és sok tekintetben csakugyan sikeres magyarországi jobboldal úgyse fog  pláne az én rábeszélésemre  megváltozni. Még nyerhet választásokat. De általában nem szokás politikát arra alapozni, hogy a nép fele vagy kétötöde a vezetők pusztulását kívánja, némán, mégis fülsiketítő, megrendítő erővel. Hiába mutatja ki a kormánysajtó az ellenzéki politikusok  gyakran tényleges és gyakran súlyos  hibáit. Ennek az ellenzékiségnek nem vonzalom, hanem ellenszenv a múzsája. Az utálat. A förtelem. Az iszonyodás. „Isten őrizz jámbor ember haragjától”  szokta volt mondani a nagyanyám.

Ez akkor is veszedelmes helyzet, ha nem lesz belőle fizikai erőszak. Nem az a veszedelmes, hogy valaki azt mondja a Fidesz politikusairól, hogy bolsevikok (ami mellesleg nem igaz). Hanem az, hogy mind a Fidesz hívei, mind az ellenfeleik meg vannak sértve, úgy érzik, hogy megvetik őket, nem ismerik el őket egyenlő félnek. Hiszen a FideszKDNP híveit, akik úgymond „száz évvel le vannak maradva Európától” (mi is volt 1940-ben a korszerű, többségi európai álláspont, amelytől száz évvel maradtak volt le az akkori demokraták?...), kíméletlenül gyalázzák az ellenzékiek, megengedhetetlen és indokolatlan fölényességgel, értetlenséggel és tudatlansággal.

Nehéz volna eldönteni, kinek van több jussa a megbántottsághoz.

Akárhogyan is van, elég kétségbeejtő.

Ez nem (nemcsak) politikai ellentét, hanem amit valaha úgy hívtunk volna, hogy egzisztenciális szakadék. Sokan érzik úgy, hogy ez nem egy nemzet, hanem kettő.
