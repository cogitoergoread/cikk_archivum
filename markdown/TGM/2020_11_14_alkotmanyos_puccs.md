---
authors:
- TGM
categories:
- HVG
title: "TGM: Alkotmányos puccs"
date: "2020-11-13"
---

> https://hvg.hu/360/20201113_TGM_Alkotmanyos_puccs

*Békés alkotmányos forradalom kell - és ez emberfeletti föladat. Vélemény.*

Amint ezt már számtalan újságcikk kifejtette, a hivatalban lévő magyarországi kormány a koronavírus-járvány (meg a saját kormányzóképtelensége, hozzá nem értése) miatt kialakult tragikus zűrzavart és jogos ijedelmet volt képes fölhasználni arra, hogy tovább torzítsa a magyar állam alkotmányos jellegét.

A már 2010 előtt is nagyon súlyos alkotmányos, alapjogi, közigazgatási és más szerkezeti, illetve gazdasági, társadalmi egyenlőségi és morális bajokba keveredett „polgári demokratikus” köztársaságban (mindezek ellenére) fönnállt az alkotmányos kontroll az államhatalom fölött  bírói és más jogi (vö. ombudsman) úton, illetve szabad országgyűlési és helyhatósági választások és népszavazások, továbbá a nemzetközi jog révén  , aminek most aztán végét szakasztja a gyakorlatban osztatlan (ezért de facto alkotmányellenes) hatalom, amelynek az élén Orbán Viktor miniszterelnök áll.


Nemrég vita alakult ki arról, mikortól keltezhető az alkotmányosság megszűnése Magyarországon, és mit tehet vele a netán kialakuló, nem orbánista kormánytöbbség a következő általános választások után. Ezt a vitát nem akarom újrakezdeni, de elég nyilvánvalónak látszik, hogy evvel a helyzettel csak egy Orbánnal szembeni kétharmados (alkotmányozó) balközép többség birkózhat meg, amelynek az esélye (mondjuk így) bizonytalan.

A koronavírus-járvány miatti rendkívüli helyzetben a  láthatólag választási vereséggel (is) számoló  Orbán-kormány egyrészt csekély gyakorlati jelentőségű, ám ideológiailag mozgósító homofób alkotmányos és más jogszabályokat fogadott el (ez kisebbségek indoklás és jogalap nélküli hátrányos megkülönböztetése, amelyet számos hazánkban becikkelyezett nemzetközi és európai egyezségokmány és szerződés tilt), másrészt a közpénz fogalmának újradefiniálásával, továbbá az alapítványokra vonatkozó módosítással  vereség esetére  anyagi alapot teremtett a párhuzamos állam („mélyállam”) további kiépítésére (az eddig elcsaklizott ezermilliárdok után és számtalan vezető tisztségviselő hivatali idejének abszurd mérvű meghosszabbítása után), amelyet (az „alapítványok” mellett) az üzlet és piac gondolatától végtelenül távol álló, dúsgazdag „cégekre” alapoz Orbán Viktor, amelyek a párhuzamos állam párhuzamos hatóságai, nem „vállakozások”.

A rendkívüli helyzetek új „alkotmányos” meghatározásai is rendkívül gyanúsak: nagyon megkönnyítik a szükségállapot bármikori bevezetését.

A kormányzat közben lefokozta és másik intézménybe (az erejét vesztett, jelentéktelen ombudsmani hivatalba) olvasztotta az Egyenlő Bánásmód Hatóságot, amely  korlátozottságai és gyáváskodásai ellenére  olykor hatékony eszköze volt a jogegyenlőség kikövetelésének egy-egy szociális szférában. (Ezek után Orbán Viktor gyakorlatában az intézmény teljes elsorvasztása szokott következni.)

Erre jön a választójogi törvénynek az ellenzék számára kellemetlen, zavaró módosítása.

Annak a mély erkölcstelenségét, hogy a koronavírus-fertőzés tragédiáját használja föl a lelkiismeretlen, felelőtlen államvezető a saját gigantikus hatalmának a további szélesítésére, a nép (a választók) szabad akaratának korlátozására és kijátszására  hiszen ha a választók esetleg Orbán ellen döntenének, mégse tudnának megszabadulni tőle  nem kell tovább ecsetelnem.


Nem az a probléma, hogy az Országgyűlés elnöke alpárian és műveletlenül szidalmaz több millió magyarországi és európai személyt  dr. Kövér László modora nem világtörténelmi tényező, és az ellenzék stílusa  se jobb  , hanem az, hogy a betegségtől rettegő, a lezárások miatt pokoli helyzetbe került, emiatt érthetően nem figyelő polgártársaink háta mögött méltánytalanul, jogtalanul és helytelenül változtatja meg a magyar állam alkotmányos jellegét a csak önmagát mentő, egyre népszerűtlenebb kormány. De még ez se elég: Orbán Viktor miniszterelnök képes megvétózni az európai költségvetést és a koronavírus-válság leküzdésére szánt európai mentőcsomagot, nehogy a már lényegében elpusztított magyarországi jogállam szánalmas maradékait megmenthesse előle az Európai Unió. (Annak ellenére, hogy meggyőző fölmérések mutatják: a magyar közvélemény elsöprő többsége támogatja a jogállami föltételek európai megkövetelését, támogatja az Európai Bizottság hatáskörének kibővítését és hazánknak az Európai Ügyészséghez való csatlakozását.)

A magyar államvezető a legnagyobb lelki nyugalommal hajlandó Magyarország után Európát is tönkretenni, ha túlméretezett hatalmi ambícióit érheti csekély sérelem. (Hiszen az alapjogsértő állam elleni  hipotetikus  büntetőintézkedések, azaz pénzmegvonások felől csak óriási minősített többséggel dönthetne Európa, amire igen nehéz szert tenni.)

Mellesleg: az embernek az a rémületes benyomása keletkezik, hogy Orbán úr mára maga is elkezdett hinni az általa kitalált, koholt „Soros-hálózat” létezésében. Ahogyan Rákosi Mátyás mondta állítólag: az elvtársak bedőltek a saját propagandájuknak.

Mindevvel szemben a kormány  például a képtelen, jogtudatlan állításokat gépiesen ismételgető igazságügyi miniszter  egyetlen érvet használ: joga van az alkotmányos rendszer teljes fölborítására egyszerűen azáltal, hogy alkotmányozó („kétharmados”) többséggel rendelkezik az Országgyűlésben.

Ez technikailag helytálló, bár helyesebb úgy fogalmazni, hogy nem joga, hanem ereje van hozzá. Ugyanis az alkotmány alkotmány jellegének egyik hagyományos sajátossága az, hogy a mindenkori alaptörvény hosszú időre szóló, tartós, betartandó  a honpolgároknak tett  ígéret, amelynek tudatában engedelmeskedtek a magyarok a törvényeknek, amelyek törvényességéért az alkotmányos rend kezeskedett.

Ezt az ígéretet szüntelenül megszegi Orbán Viktor, akinek a kormányzásra való erkölcsi jogcíme már pusztán emiatt is eltűnőben van.


De mit tud mondani bárki  a tagadhatatlan hatalmi alaptényen (a „kétharmadon”) kívül  a szélsőjobboldali „alkotmányozás” védelmében?

Az alkotmányok történelmi produktumok, és a modern európai alkotmányoknak  sajátos históriai eredetük és jellegük van.

Ezek mind forradalmi dokumentumok. Szabadságküzdelmek végeredményét és alapelveit foglalják össze, mindenekelőtt az amerikai és a francia forradalomét, alapformájuk az emberi jogok kinyilatkoztatása mint hagyományé. Például a Hans Kelsen által formába öntött, rendkívül lapidáris osztrák köztársasági alkotmány (1920) tartalmazza a nem utolsósorban a magyar liberálisok (Deák, Eötvös) által (is) a kiegyezéskor kiharcolt osztrák alapjogi alkotmánytörvényt (Staatsgrundgesetz über die allgemeinen Rechte der Staatsbürger, 1867), és ez máig megmaradt az ausztriai alkotmány részeként, minden enyhe módosítás ellenére. 1830-ban, 1848-ban vagy 1848 hatására jöttek létre ilyen liberális-demokratikus alkotmányok, majd 1918 után Ausztrián kívül pl. Csehszlovákiában és a weimari Németországban, majd 1945, illetve 1989 után több helyen, ma ez konszenzuálisan az általános norma. Ezt az alapjogi konszenzust erősítik az ENSZ-nek és szakosított intézményeinek az alapító okiratai és határozatai, az Európa Tanács és az Európai Unió alkotmányos jellegű (alapjogi) tradíciói, joganyaga és számtalan más nemzetközi szerződés és egyezségokmány.

Ezek az alkotmányos rendszerek főszabályként tartalmazzák a jogegyenlőséget, a hátrányos megkülönböztetés (diszkrimináció) tilalmát, a végrehajtó hatalom alárendelését a törvényhozásnak és a bíróságok határozatainak, a nemzetközi jog elsőbbségét, a jog és a hatalomgyakorlás nyilvánosságát, az állam világnézeti semlegességét, a civil társadalom hangsúlyozott védelmét stb.

Ezek mögött a kritériumok nem áll fegyveres hatalom, csak a szinte civilizációs kritériumnak tekintett alapjogi egyetértés, amelyet évszázados küzdelmek (nem utolsósorban kelet-európai szabadságharcok) árán vívtak ki, és amelyet időlegesen megsemmisítettek a XX. századi diktatúrák, de nem örökre. Senki nem állíthatja, hogy ez az alkotmányos jogrend elejét veszi mindenfajta elnyomásnak és megvalósítja az emberi emancipációt. Ennek a jogi egyetértésnek vannak gyönge pontjai, mindenekelőtt a „köz” és a „magán” elválasztásának vitatható jellege, amely miatt a jogegyenlőséget nehéz (néhol csaknem lehetetlen) a gazdasági és szociális problémákra alkalmazva csakugyan egyetemessé tenni.

Mindazonáltal ez a konszenzus, erre hivatkozva jutott hatalomra minden elődéhez és utódához hasonlóan 1998-ban Orbán Viktor, majd 2010-ben újfönt, aki köztudomásúlag elfelejtette tájékoztatni róla választóit, hogy szét fogja zúzni az alkotmányos rendet. Ha népünk ezt nem is akarta, mindenesetre viszonylag  de csak viszonylag!  békésen eltűrte, hogy alkotmányos jogaitól és hatékony alapintézményeitől (beleértve a szabad sajtót és a szabad oktatást) megfosszák, eltűrte az alkotmány szellemétől idegen (pl. felekezeti és osztályjellegű) privilégiumok (kiváltságok) alkalmazását, eltűrte bizonyos jogfosztások törvénybe, sőt: „Alaptörvénybe” iktatását, és eltűrte azt is, hogy az állam megkettőzésével Orbán Viktor a formális hatalom mellett grandiózus informális hatalmat („mélyállam”) is szerezzen. A visszaéléseknek se szeri, se száma, nem soroljuk föl őket most. (S itt nem is említjük a legalantasabb tömeghajlamok kiszolgálását és fölajzását, s így a magyarországi társadalom elzüllesztését.)

Mára azonban világossá vált, hogy Orbán jó néhány ügyes húzása, a gazdasági vakszerencse  és a médiák elfoglalása  ellenére a nép újra elégedetlen.

A közvélemény és a sajtó ugyan összekeveri fogalmilag a „mélyállam” kialakítását a korrupcióval, a korrupciót pedig a már hosszú évek óta nem létező „pártokhoz” (ezek kis apparátusi csoportok, nem pártok, amelyeknek volt hajdan tagságuk, belső életük, világnézetük, saját politikai kultúrájuk) köti, de a lényeget azért érti: látja, hogy ez autokratikus, önkényes, a törvényeken, a jogrenden rendszeresen erőszakot elkövető fél- vagy háromnegyed diktatúra, amelyből kipusztult az ilyen rezsimek vonzereje: a szakszerű igazgatás, a mindenre kiterjedő, békésen szabályozott rend, az adminisztráció intellektuális fölénye (vagy ennek a mítosza)  pedig Napóleon óta ilyesmikkel érvelnek a jogállami rendszereket fölszámoló önkényuralmak mellett.
A másik lehetőség  az előítéletek, főleg az etnikai, a nemi és osztályelőítéletek  kiaknázása (vulgo: uszítás), az ellenfelek megrágalmazása fantáziadús összeesküvés-elméletekkel és hasonlókkal, azaz társadalmunk elárasztása irracionalitással és megosztása otromba hazugságokkal.

Nem siker, hanem a kudarc magyarázata  babonákkal.

Természetesen Orbán törvényei értelmében Orbán ténykedése nem törvénytelen. Bár a „törvényi” igazolás nem ritkán  mint most is  utólagos.

Ez a helyzet okozza a magyarországi kormányzat (ahol sajnos a végrehajtó hatalomnak van alárendelve a többi hatalmi ág, továbbá az alkotmányos értelemben autonóm közintézmények: a közigazgatás-szakigazgatás, mint a számvevőszék, a versenyhivatal stb., a helyhatóságok, a kulturális-tudományos intézmények) és Európa konfliktusát. Az EU-tagállamokban mindenütt számtalanszor megsértik az alapjogokat (utóbbi időben Franciaország mutat erre szörnyűséges példát: ott is kihasználja a kormányzat a koronavírus-járványt meg az iszlamista merényleteket), ám burkoltan vagy ideiglenesen (visszaélésszerűen, rendszerhibaként) teszik, kevésbé alaptörvényekbe iktatva, bár az is megesik. Mindenesetre nem intéznek támadást MINDEN alkotmányos alapintézmény ellen egyszerre, és különösen nem a bíróságok ellen (csak Lengyelországban).


Tehát Magyarországon nem a banális polgári huzavonáról van szó, amellyel persze alaposan meg lehet kurtítani a szabadságjogokat, hanem azoknak a szabályoknak és elveknek a minden részletre kiterjedő, gondos kisöpréséről, amelyek 1988/89 és 2010 között a köztársaság „alkotmányos identitásának” a részét képezték és képezik ma is Európa nagy részén (bár sok helyütt képmutatóan, „csak elvben”).

Orbán Viktor szerint ebben az országban „demokrácia” van, bár „nem liberális” demokrácia. Ez az égvilágon semmi mást nem jelent Orbán úrnál, mint hogy a többségi elv itt az egyetlen legitimációs elv (ez önmagában fontos, de távolról se elégséges elve a demokráciának, amely a nép önkormányzatát jelenti, nem egyszerűen  a négy évenként véletlenszerűen összeállt többség vezetőinek abszolút diktátumát), a mindenkori kisebbség (amely aritmetikailag gyakran többség) fogja be a száját. Amennyiben pedig ez a többség manipuláció révén születik (elfogult választási szabályok, korláttalanul érvényesülő kormánypropaganda, korlátozott véleményszabadság, kulturális és morális válság fölkorbácsolása), ennek az értéke fölötte csekély.

A demokráciához csakugyan szükséges a többség szentesítése, ahol technikailag nem lehetséges az egyetlen valóságos, azaz az ún. közvetlen demokrácia (persze a közvetett demokrácia tulajdonképpen nem demokrácia; a képviseleti kormányzat a maga históriai típusában NEM demokrácia). De csak akkor demokratikus, ha a demokratikus többség demokratikus jogrendet szentesít. A többség, amely az autokráciát szentesíti, lehet tiszteletre méltó  mint a nép egy részének szuverén döntése, ha ugyan az  , de nem demokratikus. Lehet többséggel bevezetni a diktatúrát (megtörtént párszor), de az eredmény nem demokrácia, hanem diktatúra, ahogyan azt a karon ülő csecsemő is érti.

Orbán Viktor láthatólag máris tanult Donald Trump esetéből.

Amire Donald Trump csak utólag törekszik (a választási eredmény ellenére megtartani az Orbánéhoz képest  arányaiban  aprócska hatalmát), azt Orbán megelőző jelleggel gyakorolja; parlamenti szentesítéssel építi ki a maga „mélyállamát”, amelyen a valamilyen jövőbeli ellenzék egyszerű (nem alkotmányozó) többsége még csak rést se képes nyitni, ha ugyan létrejön valaha. Úgyhogy az esetleges választási vereség nem végzetes Orbán számára, az általa magasztalt népakarat érvényesülését meg tudja akadályozni, bár a  pusztán csak formai  ellenzéki helyzet kissé feszélyezi és idegesíti majd a hamaros visszatérésig.

Elégedetlenek vagyunk az ellenzéki pártokkal meg a civil társadalommal (érdekképviseletekkel, önkormányzatokkal, a még fönnálló kevés autonóm közülettel, a szabad sajtó kicsiny maradékával, de még néha az emberi jogi csoportokkal is, amelyek csodálatra méltó, nagyszerű munkát végeznek), de a helyzet semmivel se volna jobb, ha netán tehetségesebben elleneznék az ellenzendőket. A társadalom jámboran törvénytisztelő nem orbánista része  nem a pitiáner ellenzéki sikkasztásokra és csúszópénzekre meg internetes gorombáskodásokra gondolok ezúttal, csak politikára  meghajolt a többségi elv legitimáló hatalma előtt, meg persze osztozik a kormánytábor nem kevés előítéletében (a legrosszabbak közül). Ezeknek az előítéleteknek a terjesztésében épp olyan felelőtlen és rosszhiszemű az Orbán-apparátus, mint elődei a két világháború között. (Amelyeket nem lehetett leszavazni az akkori választási törvények miatt...)

Mindazonáltal a közönségnek  amely fölnőttnek és racionálisnak vélt honpolgárokból áll  is van felelőssége a kialakult helyzetben, különösen annak a mindenoldali, lassacskán nemzeti hagyományunkká jegecesedő  cinizmusnak, amely nem tulajdonít jelentőséget az alkotmányos és erkölcsi elveknek, csak amikor már késő.


Természetesen előfordult már, hogy a hatalmasok a közjó és a közérdek ellenségei. Ezt az ókor óta zsarnokságnak szokták nevezni, akkor is, ha nem véres kezű. A hatalom népi belátás, beleegyezés és kormányzási elvszerűség nélküli megtartása  akármit mond az ócska papírrongyként kezelt „Alaptörvény”  a szó magasabb értelmében nem törvényes, hiszen a „jogalap” maga ellentmond a tágabb jogrendnek.

Persze, amint a köztársasági alkotmány 2010 előtti viharos története és a Sólyom László-féle alkotmánybíróság (szerintem dicső örökségünk, még ha nem is volt tökéletes) rossz híre, népszerűtlensége bizonyítja (a személyi jogok védelmezése gyűlöletet váltott ki a közönség egy részéből), az alkotmányosságot és törvényességet helyreállító és megújító jogállami forradalom jövője elég borús. Márpedig nem azért kell megszűnnie az Orbán-rezsimnek, mert a vezetők tágabb családjának rejtélyes (vagyis inkább teljesen nyilvánvaló) eredetű vagyona egyre nő. Még csak azért se, mert a dolgának elvégzése helyett az államvezető egyszerűen megszünteti az állami környezetvédelmet vagy a műemlékvédelmet. Hanem azért  még ha (valódi hajlamaink ellenére) pusztán csak az európai tőkés status quo keretében is képzeljük el  , mert a végrehajtó hatalom fejének szándékain túl is szükség van arra, hogy valami garantálja az alkotmányos rend keretei között elképzelt honpolgári szabadságot, részvételt, aktivitást, vitát, versengést. Ehhöz pedig a közös alkotmányos alapelvek, a diszkriminációellenes alapjogi szövegek, törvényhelyek, a törvényhozói, bírói és közigazgatási gyakorlat jogegyenlőségi fölfogású, alkotmányos szellemű egységére van szükség, amelyet csak nagy szellemi és politikai reform készíthet elő, a puszta elégedetlenség és méltatlankodás és gúny ehhöz elégtelen.

Nem képzelhető az állam, a közigazgatás észszerű  működése, ha csak az Orbán-féle anomáliákat (főként a „mélyállami” önkényt meg az igazgatási-hivatali rend, a szakszerű és jogszerű működés fölszámolását) küszöbölik ki, abban a téves hitben, hogy ez lehetséges a személyek és a civil társadalom szabadságjogainak teljes körű helyreállítása nélkül. Azt hinni, hogy lehet itt jogegyenlőség, ha suttyomban megtartják a nők, a romák, a melegek, a hajléktalanok, a legszegényebbek, a betegek és az öregek hátrányos megkülönböztetését  márpedig jogegyenlőség nélkül nincs szabályszerű igazgatás se a modern társadalomban, amely csak egyforma, egyetemes szabályrendszerrel képes irányítani magát  kínos tévedés. Azt képzelni, hogy lehet korszerű igazgatás és önkormányzat (úgy értem: az egész nép önkormányzata, self-rule) a magas minőségű, szabad és nyilvános, tudományos viták eltaposásával, az értelmiség (a kutatás és a fölsőoktatás, a könyvkiadás és a szuverén művészet) elleni tankrohamokkal, az előre megfontolt színvonalcsökkentéssel, szintén öreg hiba. A társadalmi összhanghoz társadalmi igazságosságra van szükség: ez nem lehetséges erős szakszervezetek és más érdekképviseletek nélkül, amelyek alkotmányos jogait biztosítani kell.

Az alkotmányos jogállamnak igenis vannak tartalmi kritériumai, amit  Orbán „jogászai” körömszakadtukig tagadnak. A pusztán liberális (premodern) jogállam ugyan védte a honpolgárokat mint személyeket és családokat az állami önkénnyel szemben, de 1945, illetve 1989 után ez a jogállam (polgárian) demokratikus is akart lenni, és nemcsak az egymás között egyenlőtlen egyéneket védi, hanem a releváns politikai közösséget az egyenlők közösségeként fogja föl  tutti fratelli, mondja Ferenc pápa (e tutte sorelle, mondanám még én)  , amely csak akkor lehet az emberi jogok kiterjesztett értelmezésének alanya, ha a közösségből magából kizárjuk a társadalmi igazságtalanságot és a hátrányos megkülönböztetést (diszkriminációt), illetve ha az alkotmányos, liberális-demokratikus (polgári) jogállam kötelezi magát, hogy erre törekedjék, s ehhöz a népjóléti rendszerek is hozzátartoznak. Az orbáni Magyarország tehát nem alkotmányos jogállam (előde se volt teljesen az), nemcsak gyakorlatában, hanem alapjogi „elméletében” se.

Márpedig a kirívó csibészségek elhárításán kívül a fönt (durván) vázolt elvi ügyekben nem nagyon tapasztalunk elkötelezettséget az ellenzéki szónokoknál.

Az Orbán-rezsimmel szemben békés  bosszúvágy és megtorlás nélküli  alkotmányos forradalom kell, amely akkor se volna könnyű föladat, ha a magyar nép sokszorosan jobb testi és lelki állapotban lenne, mint amilyenben jelenleg van.


De csak így lehet lemosni a gyalázatot, amely az elmúlt napokban érte a magyar népet és államát (illetve a vele szemben álló magyar államot, amely az övé kellene hogy legyen). És mindezt úgy kellene megcselekedni, hogy közben a járvány felebarátaink és a magunk életét fenyegeti.
