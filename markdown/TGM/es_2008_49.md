---
authors: 
- Tamás Gáspár Miklós
categories: 
- ÉS
title: "TGM:Az őrzők"
date: "2008-12-05"
---
> Tamás Gáspár Miklós: Az őrzők - ÉS, 52. évfolyam, 49. szám ; 2008-12-05

Az Európában és hazánkban egyedül elismert szellemi–politikai irányzatok egyvalamiben egyeznek meg, legalábbis látszatra: valamennyien demokratikusak.1 És itt most nem arra gondolok, hogy a médiák szóhasználatában a „demokrácia” kifejezésen népképviseleti kormányzatot, alapvető szabadságjogokat biztosító alkotmányos formát, többpártrendszert („parlamenti váltógazdálkodással” és „felelős kormánnyal”), pluralizmust és toleranciát, jogállamot/joguralmat, a három „hatalmi ág” ún. elválasztását stb. szokás érteni, azaz összekeverik a liberális rendszer említett (részben szinonim) strukturális ismertetőjegyeit a demokráciával, holott a kettő – természetesen – nem ugyanaz. Ezért is nevezik a jelenlegi rendszert hivatalosan mindenütt liberális demokráciának, jelzővel + jelzett főnévvel (Magyarországon persze csak ritkán, mert a sötéten tudatlan közszereplők ezen a liberálisok uralmát értik, vagy plutokráciát, vagy még rosszabbat...) – azaz két különböző elem kombinációjának.

A gyakorlatban azonban a „demokrácia” csak a „liberalizmus” eufemisztikus vagy egyszerűsítő megjelölésére szolgál Európa–, sőt világszerte. Ez nem volna baj, ha csupán a megszokottól (azaz a korábbi, nyugati standard politikai diskurzustól) eltérő terminológiáról lenne szó, elvégre az érvényben lévő rendszer (formailag) az arisztotelészi értelemben vett „vegyes kormányzat”, így hát egyik elemének a kiemelése nem rendkívüli; ám az már súlyosan problematikus, hogy a „demokrácia” nem pusztán a terminológiában, nemcsak az állam hétköznapi üzemeltetésében, hanem az uralkodó közfölfogásban is teljesen szétoldódik, elillan, levegővé válik.

Platónnál az uralomra többféle jogcím képzelhető el (vagy ismeretes a \[történelmi\] tapasztalatból). Természetesen az elsőszülöttek parancsolnak a későbben születetteknek, a magasabb rangúaktól születettek az alacsonyabb rangúak ivadékainak. Parancsolnak a szülők a gyermekeiknek, az idősebbek a fiatalabbaknak, a gazdák a (rab)szolgáknak, az előkelők a nemteleneknek. Van még két természeti, habár nem születési jogcím a hatalomra vagy uralomra. Az egyik a Pindarosz által ünnepelt természeti törvény, az erős előjoga a gyöngéé fölött. A hatodik a „helyesen fölfogott természettörvény”, a tudók hatalma a tudatlanok fölött. Mindezek a jogcímek – írja Ranciére – kétféle funkciót töltenek be: először is, mindenik kijelöli a pozíciók hierarchiáját, másodszor, mindenik a természet folytatása– és folyományaképpen határozza meg ezt: az első négy családi/vérségi, az utóbbi kettő a társadalmi uralomviszonyok meghosszabbításaként. A legutóbbi elv pedig azt mondja ki, hogy nem azok kormányoznak, akiket a vérvonal erre szánt, hanem azok, akik a legkiválóbbak. Itt kezdődik az igazi politika: ahol a kormányzás alapelve elválik a rokonsági (törzsi, családi, vérségi) elvtől, ám mégis a természetit/természetest képviseli, azaz olyan természetet, amely nem téveszthető össze a nemzetség atyjához vagy az isteni atyához fűződő viszonnyal. (Vö. Kleiszthenész reformjaival.)

Ám ez az utolsó elv azonnal összeütközik a hetedik jogcímmel, amelynek kivívásakor az ég és a jószerencsere kegyére hivatkoznak: olyan jogcím ez, amely voltaképpen nem jogcím, mégis ezt tartják a legtöbbre, mert ez az istenek és a végzet választása, azaz a sorshúzás, vagyis a demokratikus eljárás, amellyel az egyenlők népe eldönti, kié legyenek a fölső és alsó helyek a közösségben.

Ebben rejlik a botrány – folytatja Ranciére – jómódú emberek számára, akik nem tudják elfogadni, hogy születésük, életkoruk, tudásuk meg kell hogy hajoljon a véletlen törvénye előtt. Ehhöz nincs szükség a vallástörténetből, antropológiából, mélylélektanból ismert isten–, király–, pásztor– és apagyilkosságra. Csak dobókockára.

Ez a jogcím nem jogcím, s ebből végső soron a hatalomnélküliség következik, amint ezt Platón és Arisztotelész előrelátta.

Éppen ezért a demokratikus elemet (az egyenlőség beilleszthetetlen alakzatában) tartalmazó politikai rendszerek megoldhatatlan dilemmával küzdenek. Alapzatuk a politikai egyenlőség (azaz senkinek nincs inkább hatalmi/uralmi jogcíme, mint bárki másnak, s ebből talán az következik, hogy valójában senkinek sincs), s ezen nyugszik az egyenlőtlenség építménye, ami rettenetes feszültséget teremt, hiszen minden létező vezetés oligarchikus. Ebből – azaz a kormányozhatatlanságnak minden „demokráciában” inherens, elháríthatatlan veszedelméből és a leküzdésére hivatott, meg–megújuló kísérletekből – származik a modern „demokráciák” lenyűgöző erejű legitimációs szükséglete. (Idáig követtem Ranciére–t, később se mondok neki ellen, azt hiszem; de most más dolgokról beszélek.) Az a nehézség, hogy a kompetitív reprezentáció („versengő képviselet”?) és a kompetitív–plurális nyilvánosság csöppet sem egalitárius technikáját kellene „demokráciának” föltüntetni.

A fő eszköz természetesen a hatodik és hetedik platóni ismérv szembeállítása: a politikai egyenlőség (amelyet világnézetként a klasszikus republikanizmus jelenít meg) szubjektuma, „a nép” szembeállítása a rációval. „A nép” egyrészt az összemérhetetlen magánérdekek, ha tetszik, „önzések” kaotikus konglomerátumaként jelenik meg (mint „civil társadalom” és ennek a fő komponense, a piac), amelyet „a láthatatlan kéz” rendez el. Itt, mivel a politikum a „demokráciában” a közjó és a közérdek foglalata, egyetlen (önző) magánérdeknek se lehet prioritása, elsőbbsége: a hatalmi jogcímeket véletlenszerűen osztó dobókocka mintájára itt „a láthatatlan kéz” osztja (állítólag) az esélyeket, nem egyenlően, de nem is elfogultan: nincsenek cinkelt lapok, de nincsenek egyenlő esélyek. Igen ám, de a piac (és a piac analógiájára és a piaccal a középpontjában elképzelt „civil társadalom” \[vö. Ferguson, Hegel\], a kényszermentes szerződéses viszonyok, az önkéntes társulás, az „öntevékenység” automobil \[az automobilnak és a szellem önmozgásának az összevetése Tóth Imrétől, a matematikus–filozófustól származik még az 1960–as évekből2\], önmozgó, szerkesztetlen szerkezete) a politikai szféra, a politikum ellentéte, hiszen itt a tét: a legitim kényszer.

Másrészt „a nép” mint a szenvedélyek (a „kollektív” vagy tömegszenvedélyek) szubjektum–objektuma jelenik meg – nyilvánvaló összefüggésben a föntiekkel –, és itt válik persze a legélesebbé a döntő legitimációs ellentét „a nép” és „a ráció” („az ész”, „a szellem”) között.

Ez az ellentét az európai (különösen a kelet–közép–európai és még különösebben a magyarországi) értelmiség és az értelmiségből toborzott, 1989, a rendszerváltás előtti és 1989, a rendszerváltás utáni (r. e. & r. u.) apparátusok önlegitimációjában nyeri el reprezentatív alakváltozatát.

Ezen belül a fogyasztással kapcsolatos ideologémák a legfontosabbak.

A nép kordában tartását szolgáló rendszerpropaganda több–kevesebb szubtilitással a népnek az „állati”, fékezhetetlen, határtalan étvágyát rója föl, amely szétmállasztja az értelmes rendet. Mind a bolsevik államkapitalista, mind a piaci (neoliberális–neokonzervatív) legitimációs ideológia „a ráció” analogonjának a fölhalmozást tekinti, szembeállítva „a fogyasztással”. A „szocialista” iparosítás–urbanizáció (ebben persze semmi sajátosan szocialista tartalom nem volt) hatalmas megtakarításokat tett szükségessé, amelyek roppantul, mondhatni brutálisan alacsonyan tartották a reáljövedelmeket, a fogyasztási és életszínvonalat. Az akkumulációs aszkézist a sztálini korszakban álforradalmi mitológiával fejezték ki, amelyben a hősi nélkülözést a hősi munkapátosszal kapcsolták össze a „márványemberek” sztahanovizmusában, ahol a fogyasztás („az anyagi jólét”) testies–érzéki metaforikáját a „burzsoá” képzetével azonosították (történetileg jórészt hamisan). A szovjet típusú államkapitalizmusnak az SZKP XX. kongresszusát (1956) követő, posztsztálinista, Hruscsov, Koszigin, Kádár, Gomułka nevével jelzett (de Nagy Imre által már 1953–ban megkezdett) szakaszában a fogyasztás „az olvadás” rokonértelmű terminusa lett, a fölhalmozás lelassult.

1956 és 1968 között (bár később is, de ez ideológiatörténeti szempontból kevésbé volt már jelentős) a fogyasztást mint olyant „balról” támadták sztálinisták és népiek, akik ebben elpolgá­riasulást, ill. a múltból örökölt „polgári csökevényt” szimatoltak. Ez a konfliktus elhúzódott, tanú rá az ún. „frizsiderszocializmus”, a „kicsi vagy kocsi”, a „kesudió” alacsony színvonalú, de óriási hatású magyarországi „vitája” (részben éppen az egykori ÉS hasábjain). Magyarországon, a Szovjetunióban, de a jóléti állam krízisével küszködő Nyugat–Európában is, ez volt az egyetlen epizód, amikor a fogyasztás bővítésének támogatása a „haladás” illúziójához kapcsolódott, és a fölhalmozás, a „fejlesztésre” szánt beruházások ideológiai támogatása ódivatúnak, elmaradottnak, antimodernistának tetszett. A „búcsúzik a lovacska” (Nagy László) periódusában a fogyasztói önzés tűnt föl a „lélektelen modernizáció” káini bélyegének: úgy látszott, a fogyasztás pusztítja el az „organikus” (zömükben paraszti) életformákat.

Az 1968 után beindult ún. piaci reformok („új gazdasági mechanizmus” – mennyire árulkodó kifejezés) először, ameddig igazolni kellett őket, s meg kellett hozzájuk nyerni a közvélemény támogatását a sztálini beállítottságú apparátusokkal szemben, persze a fogyasztás („árubőség”) ígéretével kecsegtették a népet. Ámde a piaci „logika” befecskendezésével a szocialista küllemű államkapitalizmus szervezetében megjelentek az ebben a „logikában” elkerülhetetlenül határfölté­telekként működő „egyensúlyi” kritériumok, magyarán: a piaci „racionalizálás” mellett a fogyasztás további bővülését csak hitelfölvétellel, azaz eladósodással és a szovjet tömb stratégiai fegyelmének oldásával lehetett biztosítani.

A maga aforisztikus tehetségével Kádár János fogalmazta meg a XX. század utolsó harmadának egyetemes elterjedtségű alapgondolatát: csak annyit fogyaszthatunk, amennyit megtermelünk. (Arra most ne vesztegessünk szót, hogy ez természetesen totális értelmetlenség.)

Az európai (és különösen a kelet–közép–európai és még különösebben a magyarországi) értelmiségiek a kurta népjóléti–fogyasztói epizód után fölfö­dözték ismét az akkumulációs aszkézis szépségeit. A központi tervezés a szabadság ellenpontja lett a reformértelmiség szótárában (nem indokolatlanul), ám csak a termelés tervezése. A fogyasztás tervszerű (ám nem „naturális” mutatók szerint, hanem pénzügyi eszközökkel végrehajtott) korlátozása az akkumulációs aszkézis világnézetében nem járt szabadságellenes következményekkel.3 A nép fogyasztói kívánalmai irracionálisnak minősültek. Csakhamar megtörtént a visszatérés a sok évezredes arisztokrata szótárhoz is. Az ezúttal önkéntes pátosszal terjesztett rendszerpropaganda szerint a nép fiai és leányai csak zabálni akarnak és kúrni, „élvezni” és henyélni. A nép szubracionális és felelőtlen, s mint mindig, „az őrzők” hivatása, hogy a ráció és a kötelesség útjára tereljék vissza a csőcseléket. A kelet–európai álszocialista országok akkori pártvezetőségeinek egy–egy kísérlete arra, hogy serkentse a fogyasztói keresletet („relance”), a gazdasági nehézségeken kívül beleütközött a reformer értelmiség és a demokratikus ellenzék ellenállásába, a „jóléti állammal” és a „fogyasztói társadalommal” szembeni, egyszerre posztbolsevik és liberális, továbbá a moralizáló népi–konzervatív utálatba.

A(z) r. u. ideológiai államapparátusok 1989 után egyszerűen a „demokratikus fejlődés” alapföltételének tekintették a nép (fogyasztói és szociális biztonsági) igényeivel szemben a szellemi, racionális elutasítást. A kompetitív reprezentáció és a pluralista nyilvánosság elsöprően hatékony eszköztárát bevetve megindult a megvetés ideologé­máinak stratégiai fölpörgetése. Az egyre (neo)konzervatí­vabbá váló liberálisok és ún. „reformszocialista” szövetségeseik (a genealógiai különbség és a kulturális vetélkedés ellenére teljes ideológiai nézetazonosságban) a népi óhajok primitív állatiasságát, az előrelátás és az önmérséklet hiányát lobbantották a nép szemére, amely szerintük „nem érti” az ún. modern gazdaság igényeit. A tömegszenvedély korlátlansága szerintük megakadályozza a népet a belátásban, hogy „nincs pénz”, meg annak a villámcsapásszerű fölismerésnek az interiorizálásában, hogy az értéktöbblet elsajátítása (elvonása a termelőktől) lényegében a bővített újratermeléshez szükséges megtakarítások létrehozása, ami – ugyebár – közérdek.

Ennek a belátásnak az elmulasztása egyszerre szubhumán ostobaság és politikai rosszakarat az uralkodó világnézet szerint, azaz populizmus. A hatalom gyakorlására méltatlan és alkalmatlan, tudatlan és irracionális nép alá van rendelve a korlátlan vágyak, szenvedélyek imperatívuszának. Megbízhatatlan. Innen származik a kelet–közép–európai liberális publicisztika mazochista lelkesültsége a „népszerűtlen intézkedések” gondolata iránt.

A „népszerűtlen intézkedések” pusztán avval, hogy azok, amik, azaz népszerűtlenek, bebizonyították fölsőbbrendűségüket és kitűnőségüket, hiszen minden, ami nép–szerű, az gondolattalan, szellemietlen, ember alatti, érzéki–testies, felelőtlen és nárcisztikus.

A „népszerűtlen intézkedések” (amelyek keretében a helyesen gondolkodók, a pensée unique képviselői – példás önzetlenséggel – föláldozzák hatalmi esélyeiket a tőkefölhalmozás tiszta hitének oltárán, hiszen az ostobák mindig a „populizmust” fogják, ugye, támogatni) inverze „az osztogatás”. Korábban arra kértem a nyájas olvasót, hogy soha többé ne vegyen komolyan olyan szerzőt, aki „az osztogatás” kifejezést a szokásos értelemben használja, de rá kellett jönnöm, hogy evvel elzárnám az olvasót a magyarországi közszereplők négyötödének „befogadásától”, gyönyörteljes fogyasztásától, ami mégse lenne méltányos. Mi az, hogy „osztogatás”?

„Az osztogatás” – amellett, hogy a néptőli irtózat egészen szélsőségesen elitista kifejezése – azt jelenti, hogy a népszerűségre sandán–esengően áhítozó kormányzat „lenyúlja” a minden kétséget kizáróan jogos profit egy részét a sikerért keményen megdolgozott kedvezményezettektől, és a közbéke (közbiztonság, kohézió) érdekében elvtelenül szétszórja az érdemtelenek között, akik dúlt hajjal, szikrázó szemmel, pirosló orcákkal költik ezt nyerőgépekre, csipszre, kólára és alacsony nikotin– és kátránytartalmú, illatosított cigarettára (ez utóbbit valamiért csak az alacsonyabb néposztályok nőnemű egyedei vásárolják). „Az osztogatás” eszerint eminenter ésszerűtlen, irracionális eljárás, szemben pl. a racionális hitelüzlettel, amelynek szépségeit napjainkban élvezhetni. A (néhai) jóléti állam programja – az emelkedő életszínvonal, fokozódó kényelem, bővülő szabadidő (csökkenő munkaidő), mindenkire kiterjedő műveltség, munkahelyi beleszólási jog (Mitbestimmungsrecht), szociális biztonság, javuló közegészség, terebélyesedő életforma–szabadság, s általában: korlátozható, orvosolható szenvedés stb. – a jehu (yahoo) primitív szükségleteinek való gyáva alárendelődésnek tűnik föl az akkumulációs aszkézis enyhén flagelláns közírászatában.4

Ezt a publicisztikát akaratlanul támogatja a rendszerpropaganda keresztyén–nemzeti–konzervatív–népies változata, amely a hitetlen, élvező, „a pillanatnak élő”, „a jövőt fölélő”, a spirituális (ebben a nézetben: az egyházi) „értékek” iránt közömbös, „nemzeti nihilista”, „szingli”, szexbolond, piás, füvező, a kereskedelmi tömegkultúrának és a bevásárlóközpontok, plázák tünékeny varázsának kiszolgáltatott „empirikus nép” iránti szuverén lenézést helyezi (csörömpölve) az akkumulációs aszkézis ideológiai fegyvertárába. A bulvármakulatúra, a gagyitévé, a szemétrádió és az internetes okádék iránti undor ékesszóló hitszónokai úgy tesznek, mintha a kommersz tömegkultúrát nemcsak a nép fogyasztaná, hanem a nép is állítaná elő saját preferenciáinak megfelelően. Holott mindezt az értelmiség koncipiálja és gyártja a saját preferenciáinak megfelelően, azaz annak az alapján, amit a népről gondol. A kommersz tömegkultúra legföltűnőbb sajátsága az, hogy nagyon olcsó vagy egyenesen ingyen van. Ez az, amire a népi vásárlóerőből futja. Nem ismerünk olyan kertévét, amelynek a vezérigazgatói és intendánsai karosszérialakatosok, vájárok vagy takarítók lennének. Nem. A szerzők és elkövetők az értelmiségi „elit” tájékozott és vagyonos képviselői.

A munka (azaz: „dolgozzatok vagy – alázatotok, töredelmetek, megbánásotok és engedelmességetek jeleként – tegyetek úgy, mintha dolgoznátok, büdös disznók!”) iránti újdonat politikai és médialelkesedés egységbe tömöríti a („szocialista” vagy „liberális” álnevű) neokonzervatív, a keresztyén–nemzeti–konzervatív és a fasiszta–szélsőjobboldali táborokat azok ellen, akik csak „fogyasztani” és „élvezni” (recte: élni) akarnak, anélkül, hogy „dolgoznának” (azaz „értéket” termelnének), ezért a „mélyszegényektől” és a munkanélküliektől el kell venni a szociális segélyeket, csökkenteni kell az „inaktívak” (nyugdíjasok, kisgyereküket \[különösen ha egyedül\] nevelő anyák, diákok stb.) juttatásait az akkumulációs aszkézis jegyében. Konzervatív bankigazgató a minap „aljasságnak” nevezte a tizenharmadik havi nyugdíjat. A szókincs mozgósítása mindig árulkodó. Itt kart karba ölt a „gazdasági racionalitás”, a rasszizmus és a nép iránti leplezetlen gyűlölet. (Jelzem, mindez nem magyarországi, hanem világjelenség, Magyarország csak szépen fejlett tünetegyüttes.)

Milyen viszonyban van mindez a kapitalizmus „puritán”, „kálvinista” szellemi gyökereivel (ld. Max Weber már klasszikus és Albert O. Hirschman sajnos még nem klasszikus munkáit)? Azt hiszem, ez a viszony nem szoros. A predestinációval (eleve elrendeléssel) a polgárság örökébe lépő, a kapitalizmust menedzselő értelmiségi, hivatali és fináncbürokrácia nem foglalkozik. Ideológiájának egy távoli, de burkából kifejthető magva azonban keresztyén eredetű. Ez a lütron, az üdvösségért fizetendő váltságdíj eszméje.5 Ennek a világias változata a „fogyasztó” (értsd: a nép) önkorlátozása, önmegtartóztatása, önsanyargatása – lemondás a vágyakról. A mai európai értelmiség a szerzetesi eszményeket írná elő a népnek: szegénység, szüzesség, engedelmesség. A lemondás, az áldozat a váltságdíj, amelynek a lepengetése nyomán bejutunk a fölhalmozás édenébe.

A „magasrendű” élvezetek maguktól értetődően kivételt jelentenek. Amikor a kommün idején összegyűjtötték a proletárokat az Operaházba, és elhúzták nekik a IX. szimfóniát – ezt Kunfi Zsigmond (a később öngyilkossá lett szociáldemokrata, ausztromarxista) népbiztos „forradalmi istentiszteletnek” nevezte6 –, akkor a „magaskultúrát” egyesíteni akarták a modernség népi kultúrájával (ami akkor egy pillanatra a munkásság elkötelezett és osztályalapú ellenkultúrája volt). Ez az utópia elhalt. A mai antidemokratikus konszenzus ellenzi az egységes világi, állami népoktatás fönntartására irányuló kísérleteket is, ahol a szegények gyerekeit nem buktatnák meg az elemiben.7 A nép „irracionalitása” és kulturális kiszolgáltatottsága nem magától jön létre: csinálják.

Az akkumulációs aszkézist megjelenítő antidemokratikus (de modern és általában nem tekintélyelvű) értelmiségieknek, a szent tan és a tőkefölhalmozás önmegtagadó őrzőinek nem az a hibájuk a vártán, hogy a rendszer „apologétái”, hiszen a „jóléti állam” és a „fogyasztói társadalom” („a bőség társadalma”) hívei is a tőkés rendszer apologétái, hanem az, hogy fölélesztik a test és a szenvedély lenézésének rendi (kasztos) konfigurációját. A Lordok Há­zá­ban, a főrendiházban az urak személyesen jelennek meg. Az alsóházban (Commons) viszont a népet képviselik (reprezentáció, re–prezentáció, újrabemutatás: a nép „képében” járnak el a kiküldött „kö­vetek”), a nép a maga empirikus való­jában nem jelenhet meg, csak közvetve: a „mob” nem prezentá­bilis, csak reprezentá­bilis, testi valója visszataszító és elutasítandó. A budapesti sajtó kivétel nélkül minden esetben „tömegnek” hívja a népet. A tömeg nem politikai szubjektum, csak az elnyomás, szebben szólva: „a rend” tárgya, s ha engedetlen, akkor nem más: a hús lázad.

A XXI. század aszkétikus, platonista–puritán „őrzői” valóban hitelesen képviselik a tőkés modernség szellemét, s bár most – a válság miatt – más szelek fújnak, a fölhalmozás parancsának ereje továbbra is abszolút. Fönntartásának ára viszont az lesz, hogy a bonyolult építményből ki kell bontani, ki kell vésni a demokráciának, azaz a hatalmi jogcímek megsemmisülésének rosszul illeszkedő elemét. Ha a tőkés modernség megmarad, megint rákényszerülhet, hogy visszatérjen az arisztokratikus, rendi (kasztos) berendezkedés valamelyik korszerűsített verziójához, ahogyan ezt a múltkori válság idején a Harmadik Birodalomban megpróbálták. Ezt is földúlja majd a kapitalizmus dinamikája, ha addig az emberiség – benne most egymilliárd éhező – addig elvegetál. Ha megérjük.

1 Gondolatmenetem némiképpen párhuzamos egy nagyszerű könyv okfejtésével: Jacques Ranciére: La Haine de la démocratie, Párizs: La Fabrique, 2005. A platóni levezetés rekonstrukciója pl. innen származik. 2 Emlékezetem szerint erről szóló esszéjét a bukaresti Secolul 20 nyomtatta ki hajdan; újraközlésének nem találom nyomát. 3 Az akkumulációs aszkézis csúcspontja Nicolae Ceausescu (az RKP főtitkára, az RSZK elnöke) aktusa volt, amellyel az utolsó fillérig visszafizette Románia nyugati adósságait, s evvel romba és nyomorba döntötte országát a totális, autark „nemzeti függetlenség” jelszavával (s amivel kiérdemelte a kivégzőosztag töltényeit). 4 Természetesen a fogyasztásellenes retorikának van „szocialista” változata a frankfurti iskola kritikai elméletében és – általában – az új baloldalon (1956–1981), ahol a „manipuláció” gyanúját kiegészítette ugyanaz a testellenes retorika, amely a „hamis” szükségletek tanában újjáélesztette a „megváltandó”, filozófia nélküli „tömegek” nem maguk okozta (selbstverschuldet), hanem a rendszer karakteréből fakadó alacsonyrendűségének benyomását, amelyet még tovább fokozott a különböző becsű életformák értéksorrendjének összeomlásán érzett arisztokratikus–konzervatív aggodalom. Ami itt eltűnt a fókuszból: a modern ipari proletariátus volt a Kr. u. világtörténelem első olyan szubaltern osztálya, amely a társadalom része lett, politikai és szociális jogokkal, saját magaskultúrával és ellenhatalommal, szemben a parasztság szolgasorban töltött másfél évezredével. A „negyedik rend” belépése a társadalomba nyilván politikai kooptálást is jelentett, azaz a polgári politika de facto elfogadását. 5 Vö. Hans Blumenberg: Matthäuspassion, Frankfurt/M.: Suhrkamp, 1988. 6 Ugyanilyen „forradalmi istentisztelet” volt ugyancsak 1919–ben a szocializált műkincsek kiállítása. 7 Vö. Jacques Ranciére: Le Maître ignorant: Cinq leçons sur l’émancipation intellectuelle \[1987\], Párizs: „10/18”, Fayard, 2004. (Ranciére itt föleleveníti egy XIX. századi fantasztának, Joseph Jacotot–nak a csodálatos elméletét, amely a tudók és a tudatlanok megkülönböztetéséről mutatta ki, hogy ismeretelméletileg és pedagógiailag tarthatatlan, így képes lehetett ésszerű javaslatot tenni a tudásmonopólium, a tudásprivilégium, azaz: az iskola megszüntetésére. Döbbenetesen jó szöveg!) Ld. még: Jacques Ranciére: La Nuit des prolétaires: Archive du réve ouvrier \[1981\], Párzs: Pluriel/Fayard, 2008.
