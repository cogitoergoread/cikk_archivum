---
authors:
- TGM
categories:
- HVG
title: "Vakító világosság"
date: "2020-02-03"
---

> https://hvg.hu/360/20200901_TGM_Vakito_vilagossag

TGM: Vakító világosság

*Az állítólagos baloldali médiafölényről és a Színház és Filmművészeti Egyetem elfoglalásáról, vagy inkább megszüntetéséről. Valamint a rendszerdiskurzusról, az Orbán-korszak korszelleméről, kormányról és (hivatásos) ellenzékéről. Vélemény.*

Az Orbán-rendszer cserben hagyja a propagandistáit, ezt korábbi rendszerekből ismerjük.

Addig-addig mondogatták (több száz cikk), hogy az Index válsága nem egyéb, mint „liberális” körök ellentéte egymással, ameddig a munkatársaitól elhagyott lap élére orbánista médiafunkcionáriusokat neveztek ki, köztük az orbanviktor.hu korábbi menedzserét. A kormányzó jobboldalnak semmi köze az ügyhöz  mondta a kormányzó jobboldal, majd átvette az Indexet, még brutálisabb formában, mint korábban az Origót és még négyszázötven (!) más médiumot.

A sajtószabadság hiánytalan  nyilatkozza a jobboldal a „közszolgálati” szócsövek és a „magánüzletileg”, ám ingyen összekoncentrált KESMA útján. Úgyszólván hiánytalan a „balliberális médiafölény”. Ezek szerint változatlanul megjelenik a Népszabadság. Keresse az újságárusoknál.

Ugyancsak „balliberális” fölényt észlelt az Orbán-rendszer a magyar színjátszásban.

A jobboldal mindössze barátságos, pluralista kis zugot szeretne a magyarhoni művelődés visszhangos, rideg, hűvös palotájában. Szerényen.

Ezért kiakolbólította  más egyetemekhez hasonlóan  a színiakadémiát (SZFE) a jogállamból, habár jogállami (adófizetői) pénzen, s élére a „tulajdonost” képviselő kuratóriumot és fölügyelő bizottságot állított; mindkettő Orbán Viktor bizalmas híveiből és hű követőiből áll.

A kuratórium a minap nagy kiterjedésű hatáskörökkel ajándékozta meg magát. Az eddig irányító, választott egyetemi szenátus ezentúl

1. nem dönthet saját működési szabályzatáról
2. nem szólhat bele a költségvetésbe
3. nem fogadhatja el a saját intézményfejlesztési tervét
4. nem választhatja meg az egyetem rektorát
5. nem nevezhet ki többé intézetvezető és osztályvezető tanárokat, és nem indíthat osztályokat.

Ezt tisztességes ország tisztességes sajtójában úgy hívják, hogy megszüntették a Színház- és Filmművészeti Egyetemet,

ahogyan megszüntették az Origót, a Népszabadságot és az Indexet (az, hogy ugyanazon a néven működik-e valami más, érdektelen, és csak nagyon buta embereket téveszt meg).

A sajtó jelentős része a színiakadémia új vezetőjének lelki alkatáról, oktalan sértettségéről és abszurd álláshalmozásáról ír, holott Vidnyánszky Attila itt jelentéktelen mellékszereplő. A szabad sajtót, a szabad kulturális és oktatási intézményeket nem hiú művészek számolják föl, hanem a következetes és kemény kormányzat. A rendszer.

Ilyesmikkel próbálkoztak (eddig sikeresen) Szerbiában, Montenegróban, Belaruszban, sikertelenebbül régiónk más országaiban.

De itt nemcsak egyszerű hatalomkoncentrációról és szabadságcsökkentésről van szó.

Bár világos  a CEU és a Magyar Tudományos Akadémia de facto megszüntetése után, ráadásul e nyilvános és nyilvánvaló tényeket Übü-stílusban tagadva  , hogy a rezsimnek a teljes magyar kultúrára fáj a foga. Most költöztetik be vidékről Budapest központjába a katolikus egyetemet, amely nyilván az ELTE tekintélyét és befolyását lesz hivatott megörökölni. A könyvkiadást és a folyóiratokat és múzeumokat és könyvtárakat majd Demeter Szilárd (kulturális jószágkormányzó) fogja szétfinanszírozni.

Mindennek azonban van tartalma. Szélsőjobboldali tartalma. Homofób, nőellenes, etnicista, fajgyűlölő, sovén, emberi jogi szervezeteket üldöző, EU- és ENSZ-ellenes, Európa Tanács-ellenes, nemzetközibíróság-ellenes, menekültpusztító tartalma. A szegényeket egykulcsos adóval, magas áfával szegényítő, munkanélkülieket cserben hagyó, munkajogot széttipró, a közalkalmazotti státuszt szétzúzó, a népjóléti infrastruktúrát szétrohasztó antiszociális tartalma. Európában egyedülálló (de másutt is ritka), gyűlöletfakasztó médiatartalma. Művészeti giccstartalma. Délibábos áltudomány-tartalma. A dilettentizmust pártoló, kultúraellenes tartalma. Fegyverkező, fegyvervásárló, paramilitáris szervezeteket fölállító tartalma.

Ez nem pusztán stíluskérdés. Bár a rendszer stílusa is elég silány. A rendszerdiskurzus zöme az ellenfél durva és tudatlan mocskolásából áll.

Rutinszerűen szélsőbaloldalinak nevez banálisan jobbközép erőket és szolid konzervatívokat, infantilisan gyaláz mindent, ami külföldi vagy azt, amit Nyugatnak képzel. Nálunk ennek II. József óta van hagyománya, amikor a reform megszüntette a kínzást meg a jobbágyságot: aki ezt helyeselte, idegenmajmoló volt és honáruló.

Azt is láthatjuk, ez a légkör hogyan mérgezi meg az ellenzéket is. Az ellenzékből is etnicista-rasszista hangok hallatszanak.

Meg olyasmik, hogy a Momentum fiatal európai képviselője kiírja az oldalára: „Orosz módszerek helyett európai demokráciát!” Orosz módszerek? Tolsztoj módszere? Turgenyev módszere? Csehov módszere? Bulgakov módszere?

S ha valamely ország politikai karakterét a hagyomány határozza meg, akkor ugyan hogyan lehetne választani „Moszkva” és „Európa” között? Akkor nekünk csak a leválthatatlan kormánypárt marad, akár 1867 és 1918, 1920 és 1945, 1947 és 1989 között?

Sem a primitív Nyugat-ellenesség, sem a primitív szlávellenesség és Balkán-ellenesség nem alkalmas alapja az önkényuralommal szembeni  vagy akármilyen  politizálásnak.

De vegyük tudomásul (ám ne törődjünk bele), hogy ez a korszellem az Orbán-korszakban. Ez a korszellem nem helyi és nem sajátos: a migránsellenes, muszlimellenes, „négerellenes”, oltásellenes, tudományellenes őrületek mindenütt virágzanak. Akárcsak a felekezeti villongások vallástalan, hitetlen emberek között. De nincsenek mindenütt kormányon.

Itt, a Puskás-musical és a Trianon-balett országában a többi diszkriminatív patológia mellett a művészet és a tudomány elleni tébollyal is számolnunk kell, amellyel nincs megalkuvás. Nemcsak azért, mert nem erkölcsös. Azért is, mert nem lehetséges. A rendszer csak az abszolút hatalmat ismeri el  és csak a magáét. Vele taktikai játszmákat folytatni értelmetlen.

A stratégiai ellenállás is kilátástalan: egyelőre. A mai hivatásos ellenzék (eszköztelen, kicsi, tehetségtelen) meg a vezetői ezen nem tudhatnak változtatni. De nemcsak ők állnak szemben Orbánnal, hanem egyelőre szervezetlen, egymásról nem tudó, fölkészületlen, reményvesztett, keserű embermilliók.

Egyelőre.
