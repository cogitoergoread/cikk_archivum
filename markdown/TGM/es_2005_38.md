---
authors: 
- Tamás Gáspár Miklós
categories: 
- ÉS
title: "TGM:A németországi választásokra"
date: "2005-09-24"
---
> Tamás Gáspár Miklós: A németországi választásokra - ÉS, 49. évfolyam, 38. szám, 2005 szeptember 24 ; 2005-09-24

A 2005-i németországi (előrehozott) általános választások sok mindenre vetettek vakító fényt. Nem utolsósorban a magyarországi sajtó súlyos válságára. Ez utóbbi krízis még tovább vetíti ezt a fénycsóvát: a magyarországi hivatalos „baloldal” képmutatására, belső inkonzisztenciájára, eszméinek összeviszszaságára. Magyarországon a „baloldal” nem baloldalt jelent, hanem modernizáló-polgári, világias-pluralista identitásközösséget. Mindeközben a hivatalos „balközép” (néhány provinciális-helyi kacskaringóval) a gazdaságban, a népjóléti politikában, a honvédelemben, a külpolitikában, a környezetvédelemben, a közszolgáltatásokban többnyire jellegzetesen jobboldali (neokonzervatív-neoliberális) „vonalat” visz - ilyen messze a nyugati szociáldemokrácia nem ment soha, bár természetesen ez utóbbi majd mindenütt szakított a múltjával, és legjobb (legbalabb) esetben liberálisnak nevezhető. A magyarországi, lengyelországi, csehországi, romániai „szociáldemokrácia” Európa jobboldalán található, és a helyi jobboldalaktól csak „nyugatossága” és (egyre kisebb) részben „pártállami” múltja különbözteti meg (ehhöz – egyedül Magyarországon, helyi történeti okokból – hozzájön a tétova antinacionalizmus).

A Solidarnoæés a Jaruzelski-puccs (önpuccs: autogolpe) óta nem fordult elő, hogy a magyarországi sajtó ilyen összehangolt rágalomhadjáratot folytasson valaminő új világpolitikai jelenség ellen, méghozzá hosszú hetekig, egyetlen kritikai pisszenés nélkül. A főpróba az EU-alkotmányszerződés ügyében megtartott franciaországi népszavazás volt. A „nem” szavazatot (non de gauche) nacionalistának és fasisztoidnak állították be, holott a Bolkestein-direktíva alkotmányba foglalásának elutasításával a franciaországi baloldal kifejezetten internacionalista gesztust tett a kelet-európai dolgozóknak, elsősorban a vendégmunkásoknak. Az egység ekkor még nem volt százszázalékos. De mivel az alkotmányszerződést vita nélkül megszavazta a Fidesz-MPSZ az Országgyűlésben, az eurofób magyar jobboldal jobbára hallgatott, de tartalmilag és burkoltan azért itt-ott bírálta az alkotmányszerződésre jellemző különféle hittételeket.

A Baloldali Párt (a továbbiakban: Linkspartei) megjelenése azonban masszív sajtóhisztériát váltott ki. Ennek az az oka, hogy a magyarországi sajtó a helyi (budapesti) konfliktusokat vetítette rá a németországi ügyekre. A Magyar Nemzet vitéz kommunistaellenes küzdelmet folytatott by proxy, ottani tudósítója lelke mélyén a Linkspartei.PDS-t az utódpárti maszoppal azonosítá. A balközép-szoclib spektrum („paletta”) viszont az SPD-t, Schröder kancellár „szociáldemokrata” pártját tekinté „a németországi MSZP”-nek, amellyel szemben zavaró, osztályozhatatlan prikulicsként gomolygott, huhogott, sivított és vámpírkodott a szocializmus kísértetét megtestesítő Linkspartei, ahogy Erdélyben mondják: „a nekurát” (románul necurat: „a tisztátalan”).

A magyarországi „balközépen” a szocializmus fantomfájdalomként él tovább: az amputált láb tovább sajog.

A Linkspartei megjelenése világossá tette: lehetséges a szoclib „balközéptől” balra álló erők megszerveződése és sikeres kihívása. A néhai keleti tömbhöz tartozó közép-európai (vagy kelet-közép-európai) ütközőállamokban ilyen erők alig vannak – a cseh-morvaországi és a szlovákiai kommunista párt erős, komolyan veendő történelmi zárvány, de új kezdeményezésekkel nem állt elő, lényegében az elmúlt rendszer becsületének terméketlen (és indokolatlan) védelmezésével fecsérli az idejét –, ráadásul a második világháború utáni Nyugat-Németországban és Ausztriában nem volt befolyásos erő a szociáldemokráciától balra. Ausztriában a kommunista párt mindig gyönge volt, mert ott maga a szociáldemokrácia volt hajdan forradalmi. Nyugat-Németországban a Hitler által szétzúzott kommunista párt nem tudott erőre kapni, ráadásul az Adenauer-kormány (a nyugati szövetségesek nyomására) be is tiltotta a Kommunisták Németországi Pártját, a KPD-t; a szociáldemokrácia pedig büszkén vállalta a kommunisták polgárháborús ellenfeleinek örökségét. A radikális baloldal 1968 után alakult ki, ennek egy része (K-Gruppen) eléggé merev és dogmatikus-utópikus volt; ehhez hozzájárult a – nem más, mint Willy Brandt által bevezetett – rendszeres hatósági represszió, a foglakozási tilalom (Berufsverbot) a radikálisok számára. A kommunistának bélyegzett szélsőbaloldali személyek nem lehettek közalkalmazottak (tanárok, postások, vasutasok), ha nem esküdtek föl a „liberális-demokratikus alaprendre” (freiheitlich-demokratische Grundordnung). A radikális új baloldal a kilencszázhetvenes években elszigetelt volt, de terjedelmes. „A fegyveres harc” (vagyis a vörös terrorizmus) megindulása teljesen izolálta, majd szétverte. Maradékait fölszívták a zöldek és a szociáldemokrácia. Mindezt jól ismerhetjük Heinrich Böll és mások műveiből. Amit elfelejtettek, az az új baloldal újdonsága volt: a radikalizmus összekapcsolása a szovjet/bolsevik verzió elvetésével. Maguk az egykori főszereplők is felejtenek; sokuk a liberális világrend sajátos attitűddel rendelkező híve lett, mint Daniel Cohn-Bendit. A stílus még laza, de a tartalom banális.

A hidegháború legfőbb frontvonala Németországot vágta ketté. Ezért mind a nyugati, mind a keleti rend némileg merevebb volt ott, mint másutt. S megkockáztatnám: az evvel való erkölcsi és intellektuális elégedetlenség is erősebb volt, mint egyebütt. 1989, az egyesülés után a keletnémet állampárt átalakult, de fönnmaradt. Környezete más volt, mint a hozzá hasonlóké a régi szovjet Kelet-Európa utódállamaiban, mint pl. nálunk is. Ugyanis Kelet-Németországban a Nyugat nem volt (egyébként soha nem volt) teljesen külföld. A PDS, a keletnémet posztkommunista párt vetélytársai nem a keletnémet megyei konzervatívok, liberálisok és zöldek voltak, hanem a legerősebb európai tőkés állam nagy pártjai, sajtója, kultúrája, értelmisége, szakszervezetei. A rendelkezésére álló politikai eszmekincs – tanúsíthatom – se pusztán a korhadt és kibírhatatlanul unalmas KGST-leninizmus volt, hanem az egész német munkásmozgalmi örökség, s rajta keresztül a Szovjetuniótól már a hatvanas évektől eszmeileg elszakadt nyugati baloldal gondolatvilága. (Beleértve a keletnémet demokratikus ellenzék baloldalának olyan nagy alakjait is, mint Robert Havemann és Rudolf Bahro.) Ehhöz furán és szervetlenül adódott az utólag létrejött NDK-hazafiság, ez a különös (plebejus és egalitárius) regionalizmus. Mindez nem lett volna soha elég a németországi baloldal sikeréhez.

Ehhöz Schröder és „a harmadik út” (Németországban „új közép”, neue Mitte néven ismert) látványos kudarca kellett, amelyre azonnal visszatérek.

A pesti sajtó gyönyörű dolgokat produkált, amikor kiderült, hogy a pesti modellek nem működnek. A magyarhoni balközép sajtó a németországi konzervatív sajtó (és tévékommentátorok) nyomán azt sulykolta – hónapok óta minden áldott nap –, hogy a Linkspartei „populista”, elsősorban azért, mert Magyarországon az MSZP-SZDSZ ellenfeleit szokás rutinszerűen, ha kell, ha nem, „populistának” bélyegezni. Nem vette tudomásul, hogy Schrödernek és az SPD-nek a Hartz IV és az Agenda 2010 nevű terveiben lefektetett és részben már végre is hajtott népellenes, a szociális államot, az alkalmazottak jogait (Mitbestimmung), a társadalombiztosítás társadalmi ellenőrzését, a társadalmi biztonságot és egyenlőséget brutálisan leépítő, munkaidő-növelő, fizetés- és nyugdíjcsökkentő koncepciója nyílt támadás volt a dolgozók, a nyugdíjasok, a munkanélküliek, a diákság, ám mindenekelőtt és elsősorban a munkásosztály ellen, amely hatalmas fölháborodást vált ki évek óta, s amely sorozatos választási vereségekhez vezetett. Ezért kellett Schrödernek és Müntefering SPD-elnöknek az előrehozott választások mellett döntenie – mint tudjuk, ügyesen és a körülményekhez képest minimális veszteséggel. A hazai sajtó ennek a fölháborodásnak és tiltakozásnak sem a természetét, sem a nagyságát, sem a szervezettségét nem mérte föl (pl. a néha minden hétfőn sorra kerülő tömegtüntetéseket). Ezeket a tüntetéseket és egyéb mozgolódásokat a szakszervezetek és az új szociális mozgalmak irányították (mint Franciaországban is a non de gauche kampányát): belőlük – és kevésbé a kiábrándult szociáldemokratákból – alakult a WASG, a „Munka és Társadalmi Igazságosság” választási kezdeményezés, amelyben pártokhoz nem tartozó marxista csoportok (belőlük Németországban igen sok van) is kezdettől részt vettek.

Az előrehozott választás kényszere és pánikja hozta létre az új baloldali pártot, amely voltaképpen valamiféle baloldali szociáldemokrácia megalakítása (ezért tartózkodóak vele némely marxista radikálisok, akik azonban nem léptek föl a kezdeményezés ellen). Ez az SPD katasztrófapolitikája elleni lázadás volt. Abban a katasztrófapolitikában nagy szerepe volt Otto Schily belügyminiszter emberi jogokat korlátozó, rendőrállami vonalvezetésének is. Mindezekben az ügyekben a zöldek a legelvtelenebb kompromisszumokat kötötték, még a nekik életfontosságú környezetvédelmi és katonapolitikai témák kapcsán is. A magyarországi sajtó mindezt úgy tünteti föl, mintha itt „a reformok” ellen lépne föl a baloldal, hiszen „a reformok” a neokonzervatív (és Magyarországon a „balközép”, „szociálliberális”) sajtóban csak és kizárólag a piaci reformokat jelentik (monetarizmus, egyensúly, defláció, adócsökkentés, versenyképesség növelése, beruházó- és befektetőbarát környezet, az állami – pl. népjóléti és környezetvédelmi – kiadások csökkentése, persze a hadikiadások kivételével), vagyis azt, aminek Németországban az a neve: Sozialabbau, szociális leépítés. (A Linkspartei elképzelései megtekinthetők: bundestagwahlprogramm2005.zip, vö. www.sozialisten.de, továbbá: www.linksnet.de és www.rosalux.de. Az egyetlen rokonszenvező magyar cikk a Hajdú Jánosé az Eszmélet friss számában.)

Az ún. reformokkal szemben persze csak a „maradiság” és a „populizmus” léphet föl; a „reformok” mint olyanok előre, a jövőbe mutatnak; ellenkezőjük értelemszerűen a szűkös múlt. Nem ügyetlen propagandafogás, épp csak nem kell neki bedőlni.

A Linkspartei követelései – pl. a megélhetést biztosító minimális, garantált jövedelem, living wage – egyébként a legújabb politikai jelenség, az új szociális mozgalmak szótárából kerültek a párt választási programjába, legtöbb javaslatuk klasszikus szociáldemokrata javaslat: ezek újabbak, mint Schröder és Merkel ajánlatai, mivel a kilencszázötvenes évekből származnak, szemben a munkaerő flexibilizálásával és egyebekkel, amelyek a szociáldemokrácia és a jóléti állam előtti, XIX. századi viszonyokhoz térnek vissza. A Linkspartei javaslatai kritizálhatók, ám nem forradalmiak, de nem is „ellenforradalmiak”: józanok és megfontoltak. A mai beijedt és konformista légkörben – ahol politikusok eredetiek lehetnek avval, hogy nem kötnek nyakkendőt vagy festik a hajukat – persze ez is ijesztően hat.

Az egyik legnevetségesebb húzás a hazai sajtóban a szimbolikus kirekesztés: annak a kényszeres ismételgetése, hogy a Baloldali Párttal senki – se Schröder, se Merkel, se más – nem akar koalíciót kötni, s ezt „kategorikusan kizárja”. Hát persze, hogy nem akar összeállni a baloldali szocialistákkal az SPD, hiszen Gregor Gysi és Oskar Lafontaine a kezdettől fogva kijelentette, hogy ők nem hajlandók szóba állni Schröder pártjával. A párt éppen azért alakult, hogy szembeszálljon az SPD „munkásáruló”, antiszociális politikájával. Majd megőrültek az ellenféllel együtt kormányozni. Savanyú a szőlő – persze hogy nem kell a partner, aki eleve visszautasított bennünket. A hazai sajtó azt hiszi, hogy Pestről kizárja és szalonképtelennek nyilváníthatja azt a németet, aki nem óhajt szalonokban ücsörögni, hanem kinyittatja a munkásotthonokat és sztrájktanyákat. A Linkspartei.PDS egyébként megharmincszorozta képviselői számát, ami nem rossz eredmény. Nyugat-Németországban, különösen a Saar-vidéken döbbenetesen jó eredményeket ért el. (Mellesleg – amint kitűnő elemző hívja föl rá a figyelmünket – a formálisan „baloldalinak” nevezhető erők együttesen fölényes többségbe kerültek a Bundestagban. Csak nincsenek, nem lehetnek és ne is legyenek együtt.)

Ami a pesti „balközép” sajtónak „populista” és ómódi, az a Magyar Nemzetnek büdösprolikomcsi. Megjegyzem, a Linksparteiban kevesebb volt SED- vagy NSZEP-funkcionárius található, mint az MSZP-ben vagy a fideszes kormányban, vagy nemzeti konzultációs-agitációs csoportokban volt és van. Aki „régi”, az nem volt apparatcsik, aki új, az meg nagyon fiatal, és a tőkés társadalomban lett szocialista.

Ám a sajtóegység teljes. Még korábban jót nevettem azon, hogy – talán a 168 Órában – az a híres újságíró nevezte demagógnak és populistának a mai Cseh- és Morvaországi Kommunista Párt politikáját, aki 1968-ban a megszálló magyar honvédalakulatokkal együtt utazva, állítólag egyenruhában tudósította az akkori Népszabadságot a Varsói Szerződés csapatainak hőstetteiről. Szíve joga egyébként.

Megjegyzem, bár én szívem szerint a Baloldali Pártra szavaztam volna, ha német állampolgár lennék, a saját politikai álláspontom más: a jóléti-egalitárius modell sem az szerintem, amely megoldhatná a jelenkor mély válságát. A tőkés társadalom körülményei között elkerülhetetlenül igaz az a liberális szemrehányás, hogy a jóléti állam drága, pazarló és bürokratikus. Ugyanakkor a neokonzervatív-neoliberális (a kettő tkp. azonos) állam ellenállás nélkül valósítja meg azt, amit addig, amíg létezett valódi munkásmozgalom, csak vadállati erőszakkal lehetett: a dolgozók teljes kiszolgáltatottságát, a teljes bizonytalanságot és véletlenszerűséget. Az ellenállás csakugyan defenzív egyelőre, erre némi joggal utal a polgári sajtópropaganda. A Linksparteinak igaza van abban, hogy meg kell szabadulni az atomfegyverektől és atomreaktoroktól, hogy a NATO-ra semmi szükség, hogy segítséggel tartozunk a harmadik világnak, hogy föl kell számolni a gépkocsi dominanciáját s evvel a kőolajtól való függést: ezek közhelyek. De kiderült, hogy Magyarországon vakmerő, szürrealista rögtönzésnek tetszenek. Itt az adócsökkentő populizmus maga a valóság.

Hiszen valóságnak tűnik föl minden, aminek hatalma van. Aminek vagy akinek nincs, annak – különösen a mi kultúránkban – még a puszta léte is nevetséges.
