---
authors: 
- Tamás Gáspár Miklós
categories: 
- ÉS
title: "TGM:Az utolsó ütközet"
date: "2005-10-22"
---
> Tamás Gáspár Miklós: Az utolsó ütközet - ÉS, 49. évfolyam, 42. szám ; 2005-10-22

Az utolsó ütközetet kommunisták és volt kommunisták fogják megvívni egymással – írta valaha Ignazio Silone, majd őt követve Alekszandr Szolzsenyicin. 1956 nem volt az utolsó ütközet, de a forradalomban egyidejűleg több forradalom is történt párhuzamosan, egymás mellett. Azok, akik október 6-án, Rajk László sírja mellett együtt esküsznek arra, hogy „soha többé”, két és fél héttel később már lőnek egymásra.

Még egy héttel később az „igazi szocializmusra” esküvő fölkelőknek – ez persze csak a forradalmárok egyik, ki tudja, mekkora része volt – arra kell ébredniük, hogy a velük szemben a másik, a valóságosan létező „szocializmust” védő, karjukat megadásra emelő ávós kiskatonákat meglincseli, fejjel lefelé akasztja föl az ővelük szövetséges tömeg.

Öt nappal később az a Vörös Hadsereg, amely az egymásra lövöldöző kommunistákat és volt kommunistákat egyaránt fölszabadította 1945-ben (s egy történelmi percre talán mindenkit), megszállóként, tankokkal vonul be Budapestre, hogy leverje azt, ami – akkor még – a volt kommunisták számára nem volt más, mint a második magyarországi szocialista proletárforradalom. A forradalmi Magyarország legfőbb vezetői bejelentik, hogy a helyükön vannak, helytállnak. Mire az előre rögzített bejelentés elhangzik, a forradalom legfőbb vezetői elmenekülnek, bár sorsukat nem kerülhetik el. Elmenekülnek, hátrahagyva – értesítés nélkül – azokat a forradalmi vezetőket, akik nem voltak se kommunisták, se volt kommunisták; föl se merül bennük, hogy a többiek is számítanak. Csak a kommunista drámát értik, érzik át.

Az országban november 4-e után kettős hatalom van, a szovjet megszállóké és a munkástanácsoké. Az utóbbit megbénítja, majd leveri Kádár és Marosán, maguk is az 1949-ben berendezkedett kommunista hatalom kommunista áldozatai, akik más kommunistákat és volt kommunistákat akasztatnak föl, záratnak börtönbe, üldöznek, tesznek tönkre – meg elsősorban persze másokat, de nekik ez számít leginkább, olykor kizárólagosan –, éppen abból merítve erőt, hogy ők, Sztálin és Rákosi áldozatai jogosan torolják meg annak a „valóságos szocializmusnak” a megváltoztatási kíséretét volt kommunista ellenfeleiken, amelyet ők maguk is meg akarnak – mi több, meg is fognak – változtatni. „Jogosan”, mert hiszen ők is ültek. Ültek, amikor Nagy Imre még nem ült...

Eörsi István ennek a mára érthetetlenné torzult és piszkolódott iszonyatos tragikomédiának, a hála istennek végre-valahára elmúlt huszadik század legfőbb történetének az egyik legfontosabb tanúja és tanúságtevője. Életműve és felejthetetlen, korszakos alakja ennek a történetnek a pokoli iróniáit foglalja magában. Ezt a történetet senki nem szereti bevallani, mindenhonnan nézve olyan kínos, szégyenteljes, illetve váratlanul, meghökkentően hősies fordulatai vannak, amelyek semmiféle sima epikába nem férnek bele. Ezért kellett a Nagy Imre-filmnek megcenzúráznia (2004-ben!) Nagy Imre utolsó szavait.

Eörsi István büszkén elmondhatja, elmondhatná, elmondhatta volna: egész nemzetét hozta zavarba.

Ő maga – zavarba ejtően – nem jött zavarba. Eörsi István, a polgári eredetű kommunista (akkor már félig-meddig volt kommunista) költő a kommunisták börtönében találkozott először a proletariátussal, a magyar néppel. Osztályszolidaritás, munkásszolidaritás azokhoz a vagányokhoz kötötte, akiket a rezsim lesittelt. Meg azokhoz a konzervatív, antikommunista polgárokhoz és értelmiségiekhez, akiket szintén. Kommunistaságát, ötvenhatosságát, forradalmiságát – ebben a kombinációban – abszurd hülyeségnek nézték, ez őt nem zavarta, faragta rossz verseit a dutyiban, és nem volt hajlandó a rendszernek szenvedni, csak saját magának. Az igazi sokk, amint sokszor megírta, akkor érte, amikor kiengedték a sittről, s kiderült, hogy kint is hülyének nézik – ugyanazért, bár másképp. Hülyének nézték a kommunistasága miatt, hiszen a Kádár-érában nem kommunistának kellett lenni, hanem alkalmazkodónak és szorgalmasnak, hülyének nézték az ötvenhatossága és a forradalmisága miatt, hiszen ezekről bebizonyosult, hogy „reménytelen illúziók”.

Így hát megtanult jól írni, s a legelvadultabb cenzúra korában, mintha mi se történt volna, néhány apróbb megalkuvás árán megteremtette, és egy ideig szinte egyedül művelte a konzekvensen ellenzéki publicisztikát (javarészt a régi Élet és Irodalomban), hosszabb ideig – döbbenet! – legálisan. Később, amikor már volt Beszélő, illegálisan.

Ez a szatirikus-polemikus opus – amelyet teljes egészében publikálni kellene, lehetőleg olcsó, fűzött kiadásban –, majd meglátja az utókor, történeti teljesítmény. Ide sorolom a Gombrowicz- és a Jób-könyvet is. Nem Eörsi István adysta-aufklärista-haladár rögzöttségei és bien-pensant-ságai miatt. Hanem két nagy dolog miatt, ami nála összefüggött, s már ez maga elképesztően és elragadóan eredeti. Az irónia és a hűség. Eörsi ironikus és kritikus volt a modernség minden számára átlátható válfajával szemben (a többit bölcsen figyelmen kívül hagyta). S ironikus volt avval szemben is, amit gyűlölt: a fasizmussal és a sztálinizmussal szemben. S avval szemben is, amit megvetett: a sovinizmussal, a rasszizmussal, az újgazdag ultrakapitalizmussal szemben. Meg – olykor túlzón – az egész magyarországi nemzeties jobboldallal szemben.

Az irónia a gyarlóság közös nevezőjére hozott volna mindent, mint nem egy nagy szatirikusnál – s ez a szatíra szokásos gyöngéje –, de Eörsi szatirikus írásaival ez nem történt meg, bár (mint más szatirikusok és humoristák) a pöffeszkedő dagály iránti ellenszenvében olykor hajlamos volt lebecsülni az igazi érzelmet is. Nem történt meg, mert Eörsi hűséges volt ’56 voltaképpen egyszerű eszményeihez, amelyeket ő Adyn keresztül látott: szabadság, demokrácia, egyenlőség, függetlenség, a nép tisztelete, amelyet nála – Petőfivel szólva – a forradalmi styl fejezett ki: világos fogalmazás, rövid mondatok, plebejus humor.

Ő újra és újra megvívta magában az utolsó ütközetet. A régi csata lyukas zászlaja szent volt neki, bár így ezt persze soha le nem írta volna. Az új rendszer egyik alapítója volt, de ezt nem ismerik el róla – ki hallott ironikus alapító atyáról? Az atyák nem röhögnek.

Eörsi azért volt az egyik legnagyobb magyar szatirikus, mert nem nevetett ki mindent. Csak majdnem mindent.

De az, amit neki volt keserves dolga kinevetni, olyan pokoli volt, hogy a legszellemesebb embereknek is a szájára fagyott tőle a mosoly. Az ő győzedelmes kacagása, csakazértis-életkedve ennek a búvalbélelt országnak az egyik legnagyobb reménye.
