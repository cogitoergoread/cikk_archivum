---
authors: 
- Tamás Gáspár Miklós
categories: 
- HVG
title: "TGM:Üdvözlet a győzőnek"
date: "2013-03-29"
---
> Tamás Gáspár Miklós: Üdvözlet a győzőnek - HVG 2013. március 29., péntek, 10:53; 2013-03-29

Nincs értelme sopánkodni rajta, hogy mi lett ezekből a kedves lányokból és fiúkból.

Mindannyian megváltoztunk.

A Fidesz a magyar élet meghatározó ténye, s az is marad még sokáig, gondolom. Persze nem párt – föltehetőleg több polgármestere van, mint ahány aktív tagja –, hanem a szokásos, helyi potentátokból, hivatalnokokból, bonyolítókból, macherekből, pénzeszsákokból, ágensekből és sajtóhiénákból álló hatalmi konglomerátum, mint a régi, leválthatatlan „kormánypártok” voltak hajdan, a harmincas évek előtt.

A többi magyar „párt” is ilyen, pedig az SZDSZ és a Fidesz nem így indult: mindkettőnek zivataros belső élete és sajátos mozgalmi kultúrája volt. Rég volt, elmúlt, nem fontos ma már.

A Fideszt épp úgy a keresztyén úri középosztály és lateinerség tartja életben, mint Bethlen István gr. Egységes Pártját anno. De mégsem olyan.

Liberális eredetének messzeható következményei vannak.

Negatív értelemben: idegen a magyar múlt mindent eldöntő elitjétől – a főnemességtől, a tisztikartól, a dinasztikus érzésű dzsentritől, az ultramontán katolicizmustól, a kúriáktól és Bécstől – és idegen az első és egyetlen hatásos kísérlettől, hogy leváltsa ezt, vagyis idegen a bolsevik pártállam bürokratikus és intellektuális arisztokráciájától. A közkeletű publicisztika éppen e kettőhöz szokta fantáziátlanul hasonlítani (olykor egyszerre), ez is mutatja a magyar politikai képzelőerő és történelmi intuíció kissé szűkös határait. A Fidesz – ahogyan Rimbaud javasolta – mindenestül modern.

Persze a szovjet típusú államkapitalizmus is modern volt: az ellenfelei is azok, és a Fidesz – lényegi fontosságú – antikommunizmusa is liberális, nem pedig hűbéri-reakciós eredetű. A bolsevik rendszerben (és a szociáldemokráciában) továbbra is azt a két elemet ellenzi a leghevesebben, amelyet liberális ifjúkorában: az egyenlőségi törekvést és a racionalizmust. Ezt a liberalizmustól vette át a neokonzervatív és posztmodern világlátás.

Az egyenlőséget a tömeguralom (csőcselékuralom), az egyformaság és az irigy neheztelésből (ressentiment) eredő regresszív dinamika szinonimájának tekinti. Akárhogy csűri-csavarja a Fidesz, ez az individualizmus egyik válfaja, amelyet ősreakciós szövetségesei miatt titkolni kénytelen. Az evvel szembeszegezett meritokratikus (ha tetszik: őszinte karrierista) szónoklás szintén individualista jellegű. És hagyományellenes: hiszen ha az érdem (meg az osztályzat, a tudományos cím és a „nyelvvizsga”) számít, akkor nem a jó családból való úrigyerekek kerülnek fölül, hanem mindenféle gógyis csajok. Ezt*Reichsverweser Vizeadmiral a. D. von* Horthy (*ehem. Flügeladjutant seiner k. k. Majestät*), gr. Bethlen, gr. Teleki, gr. Bánffy másképp gondolta. Ők nem Orbán – és viszont.

A racionalizmus (amelyet Joseph de Maistre-től és Edmund Burke-től Friedrich-August von Hayekig és Michael Oakeshottig bírált minden liberális és konzervatív, aki csak adott magára: az antiracionalizmus a jobboldal egyik fő eszmei jellegzetessége, amióta világ a világ) a *whig* diskurzusban a tervezést, pontosabban: a tervezhetőségbe vetett hitet jelenti, azt a meggyőződést, amely szerint az ész irányíthatja a társadalmi folyamatokat, és morális értelemben „megjavíthatja” a világot. (A magyar politika *egésze* olyan konzevatívvá vált, hogy az ész okafogyását minden befolyásos tényező vitathatatlan alapigazságnak tekinti. Dicső lobogónkra a *„fortwursteln”*, a „valahogy tovább vacakolni” heroikus jelszavát hímezték honleányi kacsók. A dolog annyira elfajult, hogy a „racionális” a vulgáris közbeszédben annyit tesz, mint „alantasan számító”.)

Az ésszerűn és mérsékelten túli, „természetes” spontaneitás kiváltképpeni terepe persze a piac, amely folyamatosan termeli és újraosztja a hierarchiát. (A magyar politika *egészének* konzervatív karakterét jelzi az is, hogy a küzdőfelek kölcsönösen racionalizmussal – azaz „gazdaságellenes”, értsd: tőkeellenes állami-morális beavatkozással – vádolják egymást.)

A Fidesz politikájának „gyökértelen” liberális eredete megmutatkozik a klasszikus jobboldal két nagy témájához – a Nemzethez és a Hagyományhoz – való mélységesen ambivalens viszonyában.

A Fidesz „posztmodern” színezete lehetetlenné teszi számára, hogy nacionalista legyen. (A nacionalizmus különben is ősidők óta halott.) A Fidesz nem nacionalista, hanem etnicista. A nacionalizmus – amelynek voltak demokratikus, emancipatorikus és fölszabadító aspektusai (is) – politikai jellegű, referenciatartománya a politikai közösség, a honpolgárság (a nemzeti önrendelkezés az autonómia, az önkormányzati elv egyik történeti alakváltozata). Ez a posztmodern etnicizmus szemszögéből nézve közel áll a fölvilágosító észvalláshoz. Az etnicizmus biopolitikai árnyalatú, posztliberális defenzíva: a nehezen meghatározható etnikum („ethnie”, mondja Durkheim) ferdén hasítja keresztbe az alkotmányos (politiko-morális) nemzetfogalmat, nincs közvetlen vonatkozása az államisághoz. A klasszikus nemzetállammal szemben szubverzív, fölforgató – csak a csatakos etnikai lázban élhet, s ennyiben egyáltalán nem konzervatív, hanem a fölbomlott szabadelvűség mérge és ellenmérge (ez okozza a lázat).

A hagyomány nehezen megfogható valami – olyasmi, amit kimondatlanul és kimondhatatlanul „tudunk”, „ismerünk”; ehhöz a Fidesz túlságosan modern. Minden valódi magyar konzervatív ösztönösen tudja, hogy a meghatározhatatlan, sejtelmes „magyar hagyomány” Arany és Krúdy, nem Wass és Nyirő. A műemléki fölügyeletet megszüntető, a székesfehérvári királyi emlékeket rohadni engedő, a Báthoryak, Bethlenek, Rákócziak, Kemények, Apafiak, Aporok, Kornisok, Telekiek helyett talmi irredentákat – köztük is a legbutábbakat – használó Fidesz nem tradicionalista. Ez propaganda, nem pietás.

A hagyományos tekintély nem alkalmas mozgósításra. A mozgalom nélküli mozgósítás – a Fidesz politikájának gerince – a szubjektivitás látszatát keltő jéghideg technika.

Evvel áll szerves összhangban a vezető sajátos kultusza.

Orbán Viktort nem szeretik, hanem félik és tisztelik. Orbán Viktor hangja nem a tekintély és az érzelem hangja – ilyen az autentikus konzervatív vezető: Churchill, de Gaulle hangja –, hiszen Orbán gúnyos, fölényes és agresszív, ráadásul elköveti a *„pub bore”* ismeretes hibáját: göcög a saját tréfáin. Modora az intelligens nagyvárosi kispolgáré: pátosza duzzogás és neheztelés.

A lelkesedés hiányzik a repertoárjából, erőssége a megvető élc. A karizma több, mint a hatalom aurája: Orbán nem karizmatikus vezető, erőt sugároz, nem a vitathatatlan tekintély titokzatos, nyugodt varázsát. Valódi konzervatívok számára ez elviselhetetlen.

Az egyszerre liberális és posztmodern antiracionalizmus ugyanakkor rálelt a kora huszadik századi reakció paneljaira: be vagyunk kerítve, mindenki ellenünk van, egyedül vagyunk. A kozmopoliták, az etnikai korcsok, a kaszton kívüli csandalák, a testidegen *Intelligenzbestie* típusai, az alacsonyrendű vesztesek doktrinér rajongói, az intellektuális dogmák perverz hitvallói – a melegek, szabadkőművesek, illuminátusok, kommunisták, pünkösdiek, jogvédők, feministák – a rezsim kijelölt ellenségei, akiket nem is a TEK fog legyőzni, hanem az anyatermészet.

A radikális posztmodern jobboldal – akárcsak szentszövetségi-ultramontán elődei – a „természet” kultuszára támaszkodik. A természet (szemben a természetellenes, mesterkélt, művi rációval) egyrészt a piac mint *Paradebeispiel*, másrészt a „faj”: spontaneitás, nemzés – a tervezhetetlen terjedés, tenyészet, ösztönös cselekvés. *A kapitalizmus természetes *– ez a mai reakció fő érve és egyetlen igaz hite. A liberalizmus szerint a kapitalizmus nem politikai kategória (értsd: nem lehet tudatos akcióval megváltoztatni vagy fölszámolni), a kapitalizmus védelme a természet fölszabadítása. A kapitalizmus politikai, tehát történelmi megértése a liberalizmuson kívül található: Karl Marx és Max Weber művében például. Mert a liberalizmus szerint a kapitalizmus magánügy: a szerződéses viszonyok terepe, amelyet az állam szabályozhat ugyan, de az államot vezérlő jog csak az emberi természet leírása, ez utóbbit viszont a racionalizálhatatlan szükségletek és vágyak irányítják, a „még több” és a „még jobb” boldogító dinamikája.

A Fidesz állítólagos „antikapitalizmusa” csak a megdicsőített faji önzés; ez pedig nem egyéb, mint a piaci spontaneitás – a tetszőleges alany sikerének naturalizálása és magasztalása – reakciós variánsa. Az etnikum – esetünkben: a „magyarság” – spontán, természetileg „adott” érdekvédelme az általános versengésben: mélységesen polgári. Amikor az ún. demokratikus ellenzék (amely meglehetősen különbözik – finoman szólva – az 1989 előtti demokratikus ellenzéktől: de hát itt minden szót meggyaláznak, miért éppen evvel ne tennék?...) „polgárinak” óhajt mutatkozni, akkor a piac és az egyenlőtlenség természetességét hangsúlyozza a Fidesz etatizmusával és dirigizmusával szemben, s evvel persze a Fidesz kezére játszik.

Hiszen a kapitalizmus védelme már kétszáz esztendeje bújik antikapitalista álruhába, s a Fidesz etnicista propagandája sokkal hathatósabb védelme a tőkének, mint a kapitalizmus nyílt apológiája – ezért áll az okos magyar nagytőke a Fidesz pártján, s ezért nem kér a tőke „alkotmányos” és moralista („demokratikusnak” csúfolt) oltalmazásából, amely fölszítja a népi ellenállást. Hiszen a nép a polgári „baloldal” uralma esetén nagyobb eséllyel kérheti számon az emberi jogokat – amelyeket csak úgy lehet érvényesíteni, ha a tőkés rend engedményeket tesz az egyenlőségnek. Ez pedig – hölgyeim és uraim, kedves barátaim, magyarok – fölöttébb költséges.

A Fidesz persze nem egyszerűen a nagytőke exponense vagy megbízottja, hanem a polgári és az alkalmazotti középosztály paktumát testesíti meg a nagytőkével, amelynek a fideszes etnikai állam a kezese. A maradék proletariátusnak a Munka törvénykönyve módosításával és a szociális segélyezés*de facto* megszüntetésével végrehajtott alávetése, a szakszervezetek széttiprása, a prekariátus és az*underclass* jogainak az „osztályharc fölülről” gátlástalan eszköztárával megumbuldált szétverése, a szegénység etnicizálása lehetővé teszi a középosztálynak tett engedményeket.

Megéri.

Ebből stabilitás és rend fakad.

A liberális Nyugat támadásai, a nemzetközi baloldal hörgése és bekiabálásai pedig bizonyítják a Fidesz igazát: amit az idegenek kifogásolnak, az nyilván a magyar etnikum java. A honi ellenzék pedig – éppen a Fidesszel való rejtett, ám mélységesen mély szellemrokonsága miatt – irreleváns.

Üdvözlet a győzőnek.
