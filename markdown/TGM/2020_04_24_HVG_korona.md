---
authors: 
- TGM
categories: 
- HVG
title: "A sötétség"
date: "2020-04-24"
---
 
> https://hvg.hu/360/20200423_TGM_A_sotetseg
> szerző TAMÁS GÁSPÁR MIKLÓS , megjelent 2020.04.23. 16:00

__Mi történik Magyarországon? Nem tudja senki.__


Az orvosoknak, egészségügyi és járványügyi szakembereknek  a járvány kellős közepén  tilos nyilatkozniuk. Az alkotmányos korlátainak nagy részétől megszabadult kormányzat állításai (amelyek helytálló voltáról nem lehet meggyőződni) ellentétben állnak a kiszivárgó értesülésekkel (amelyek helytálló voltáról szintén nem lehet meggyőződni).

A külügyminiszter szerint az országba sok tízmillió maszk, kesztyű, védőfölszerelés, sok ezer lélegeztetőgép érkezett. Az orvosi és ápolószemélyzet, a szociális munkások, a betegek hozzátartozói kétségbeesetten sikoltoznak, hogy nem kapnak elég maszkot, védőöltözetet. Hol vannak a maszkok? Képtelen szétosztani őket az államapparátus? Miért nem lehet alacsony, szabott áron maszkot és kesztyűt kapni mindenütt? Mi történik itt?

Nem tudja senki.

A vezetés  azért használjuk ezt a bizonytalan szót, mert a hivatalos, törvényes értelemben vett kormány mintha nem is léteznék, az egészségügy minisztériumi irányítása például megszűnt: a vezetés nem más, mint Orbán Viktornak és bizalmasainak változó összetételű, részben ismeretlen köre, mindenekelőtt maga az országvezető személyesen  érthetetlen okokból vonakodik tesztelni és szűrni (azaz megállapítani, hogy kit fertőzött meg a koronavírus), ami nélkül a korlátozó intézkedéseknek nincs sok értelmük, ami nélkül a megelőzés, kezelés, gyógyítás tervezése lehetetlen.

Ki beteg? Ki nem?

Miért nem tesztelnek?

Nem tudja senki.

(Egyébként önmagában a tesztelés se csodaszer, különösen ha előfordulhat, hogy a szinte magyar méretekben rosszul vezetett Nagy-Britanniában  állítólag  megbízhatatlan, rosszul tárolt eszközökkel szűrtek. A halottak száma meredeken nő. De nem mindenütt. Az egyes állami közigazgatások közötti minőségi különbségek szembeszökőek.)


A magyarországi vezetés úgy döntött (de talán mégse?), hogy rengeteg (vagy mégse olyan sok?) kórházi ágyat „szabadítanak föl”, vagyis számos gyógyintézetből kidobnak számos beteget, hogy helyet csináljanak a sejthetőleg majd növekvő számú koronavírus-pácienseknek. Ebből mintha az látszanék  de az irracionálisan szűkszavú és így is zavaros információból mintha ez tűnnék ki , hogy azokat a súlyos betegeket, akik nem koronavírus-fertőzöttek, nem óhajtják kezelni, a szakszerű intézeti (kórházi) ellátásra szoruló krónikus betegekről (vagy egy részükről) az erre föl nem készült hozzátartozóiknak kell gondoskodniuk, körülményeiktől, anyagi helyzetüktől, fizikai és mentális állapotuktól függetlenül. Úgy tudjuk, szó van arról, hogy egy gyermekneurológiai osztály műszeresen kezelt kis betegeit (mindegyikükre több fős szakszemélyzet vigyáz) is utcára rakhatják, de orvosaik, ápolóik még harcolnak, hogy ezt megakadályozzák. Állítólag. Egyetlen forrásunk egy lázadó orvos rádiónyilatkozata.

Az ilyesmit tiltja ugyan az egészségügyi törvény, amely bizonyos információk szerint még hatályos.

Betegtől kezelést megtagadni nem szabad.

A magyarországi egészségügy  a tesztelés hiánya miatt totálisan ismeretlen méretű koronavírus-járvány miatt  mintha kénytelen lenne leállítani (bár ez is homályos, bizonytalan) a nem koronavírusos betegek kezelésének nagy részét. Némelyek szerint ez növelheti a halálozási arányt, azaz a koronavírus elhárítása miatt több ember halhat meg, mint ami elkerülhetetlen lenne. Állítólag. Talán.

Az egyik legjobb megjelent elemzés szerint  a 24.hu közölte, szerzője tekintélyes egészségügyi menedzser, kórházigazgató  higgadtan bebizonyítja, hogy az Orbán Viktor által szükségesnek tartott intézkedések („fölszabadított” intenzív osztályi kórházi ágyak, lélegeztetőgépek) olyan számításokon, föltételezéseken alapulnak, amelyeket az égvilágon semmi nem támaszt alá.


Milyen jogon ítélnek halálra vagy iszonyatos szenvedésre embereket, akik betegek, de nem koronavírus-fertőzöttek? Létezik ilyen jog?

Társadalmunk erkölcsi értelemben nem egységes.

Ha eltekintünk a puszta állati önzéstől  amelyet (kissé önkényesen) most nem tekintünk erkölcsi álláspontnak , úgy látszik, hogy nagyjából kétféle erkölcsiség számít elismertnek: az egyik a biblikus, a másik a világi humanizmusé.

Isten az embert a saját képére és hasonlatosságára teremtette, mondja az Írás. Ennek folytán zsidók és keresztyének (és muszlimok) azt gondolják, hogy  a bűnbeesés és az emberi gyarlóság ellenére  minden egyes emberben van tiszteletre méltó (isteni) elem, ezért az ugyan korlátozott értékű emberi (evilági) élet védelemre érdemes, védelemre méltó. De semmiképpen nem lehet az egyes emberi életek között különbséget tenni. Az iskolázatlan, magas vérnyomású, cukorbeteg öreg cigányasszony éppen annyit ér, mint az eddig makkegészséges, fiatal, népszerű táncos vagy vállalati elnök-vezérigazgató. Mindannyiuknak van halhatatlan lelkük, és Isten előtt mindenki egyenlő.

Dönteni arról, melyikük éljen vagy haljon meg, egyszerűen nem lehet. Orvosi elhatározással, pontosabban: a képmutató társadalom által az orvosra kényszerített elhatározással  egyszerűen: emberi választással  ezt nem lehet és nem szabad eldönteni.

Az európai magyar jog szerint élet és halál között már a bíró se dönthet.

Aszerint, hogy valakinek milyen eredetű a betegsége vagy milyen az egészségi állapota, életkora, nem lehet közöttük választani. Lehet, hogy gyakorlati okokból (férőhely, ápolószemélyzet létszáma, költségek) muszáj lenne választani közöttük  muszáj lenne, de nem lehet.

Több helyen közöltek olyan kalkulációkat, amelyekkel meghatározható (pénzben) az emberi élet értéke, az illetőtől várható gazdasági haszon arányában. Nyilván az erős, mindeddig egészséges, fiatal, „képzett”, magas jövedelmű, „sikerszakmákat” művelő személyek gazdasági (és társadalmi) értéke nagyobb, mint a népszerűtlen csoportokhoz tartozó, öreg, rossz testi-lelki állapotban lévő, fölöslegesnek tartott személyeké.

Olaszországi orvosok elmondták, milyen nehezükre esett csak a fiatalabb pácienseket rákapcsolni a lélegeztetőgépekre, és mennyire sajnálták, hogy az öregeket hagyniuk kellett meghalni. Igen. Aztán a hullákat minden szertartás és búcsú nélkül berakták egy-egy műanyag zsákba, elégették őket, majd a hamvakat behányták egy gödörbe, nevezzük eufemisztikusan tömegsírnak.

Olasz író emlékeztet bennünket Antigonéra.


A világi humanizmus  amelynek értesüléseink szerint fölöttébb sok a híve Magyarországon és Európában, s amely se eredetében, se mai gyakorlatában nem áll nagyon távol a keresztyén humanizmustól  legalább a reneszánsz óta (de rejtettebben a középkorban is itt-ott) a görög-római antikvitás hagyományára támaszkodik, mindenekelőtt a platonizmusra és a sztoára (de ne feledjük, hogy ezek, Arisztotelésszel együtt, a skolasztikában, a középkori teológiában is jelen voltak). A világi humanizmus  bár nehezen körvonalazható  nem hagyatkozhat a lélek halhatatlanságának a metafizikai tanára, se arra, amit a teológia „istenképmásiságnak” nevez.

Antigoné  a világi humanizmus szentje  a király parancsával szembeszegülve eltemeti a bátyját, akinek tilos volt megadnia a végtisztességet. Mert többre tartja az erkölcsi világrendet (mindenkinek van méltósága, és ezt szabad, sőt: szükséges nyilvánosan kifejezni), mint a magát a természeti szükségszerűséghez hasonlítani szerető jogi és politikai rendet. A kettő különbözhet, és Szophoklész és Platón és a sztoikusok szerint van valami a tételes törvény fölött, aminek akkor is engedelmeskednünk kell, ha máskülönben törvénytisztelők, hűséges hazafiak vagyunk, a köznyugalom és közrend kedvelői. Antigoné nem szólalt meg az idén. Az erkölcsi világrend a krematóriumban és a sírgödörben.

Ez az olasz író arra is emlékeztet bennünket, hogy Ferenc pápa  aki most az üres Szt. Péter-bazilikában misézik, és egész egyházával együtt az elzárkózás és a vesztegzár józan politikáját követi  Assisi Szt. Ferenc tiszteletére vette föl főpapi nevét, aki megölelte a leprást.

Megállapíthatjuk, hogy nemcsak a legkülönfélébb államvezetések (bár különböző mértékben, lásd itt) vallottak kudarcot  sajnos föltűnő mértékben a magyarországi vezetés , hanem az (állítólag) uralkodó erkölcsi fölfogások is. Voltak, vannak még Magyarországon is orvosok, kórházigazgatók, akik nem hajlandók betegeiket, ápoltjaikat az utcára tenni (ezért Orbán Viktor  és nem a hatalom nélküli Kásler dr.  leváltja őket), tisztességesen viselkedik a Magyar Orvosi Kamara és a Kórházszövetség is, számosan tiltakoznak. Sokan  például ellenzéki polgármesterek  követelik a tesztelést, és némely helyhatóságok megpróbálnak megnyirbált költségvetésükből valamicskét erre áldozni. De a zavarosan és következetlenül antihumanista országos vezetés  elképesztő ügyetlenkedései, baklövései, ostobaságai (május 3-án tetőzik a járvány!) és erőszakossága ellenére  fölöttébb népszerű. (A rémségesen dilettáns brit kormány is népszerű.) Ennek az egyik oka nem ésszerűtlen: ebben a nehéz helyzetben nagy szükség van az államra (ez igaz), jó lenne bízhatnunk az államban (ez is igaz)  ám a közvélemény (és a sajtó) harminc éve egyfolytában keveri össze fogalmilag az államot és a kormányt (holott az államnak része sok minden, ami nincs alárendelve a kormánynak, így az ún. önkormányzatok, a bíróságok stb., elvileg még a szakszerű közigazgatásnak is van némi autonómiája), úgyhogy nem várhatjuk el, hogy erre az életfontosságú különbségtételre honfitársaink  épp most!  képesek legyenek.

A másik ok összefügg az elsővel: ez a félelem, amelynek a következménye az esztelen tekintélyuralmi beállítottság, amely nálunk ráadásul nihilista: hiszen olyan tekintélynek engedelmeskedik itt szívesen sok ember, amelyet ugyanakkor semmire se becsül.

Itt mind Antigoné, mind Assisi Szt. Ferenc okvetetlenkedő, okoskodó, hőzöngő senki.


A jelenlegi (és mindenkori) világrend természetesen a hatalmasok és a gyöngék, a gazdagok és a szegények megkülönböztetésén alapul. Nemcsak a nemzetállamokon belül  ugyan milyen segítséget kapnak a járványban a faluszéli cigánygettók lakói? , hanem globális és európai méretekben is. A vesztegzár, a távolságtartás, a „maradj otthon!” (ne tegezz!) szabályai nem érvényesek a kelet-európai (főleg román, bolgár, horvát) vendégmunkásokra, akik zsúfolt röpülő- és buszjáratokon érkeznek Nyugat-Európába, ahol a munkajog szokásos előnyeiből is kimaradnak (Olaszországban kormánytényezők kimondottan illegális bevándorlók alkalmazását sürgetik, ők a legolcsóbbak) és ahol zsúfolt szállásokon reménykedhetnek a vírusmentes jövőben. Az ENSZ élelmiszerprogramjának (World Food Programme) igazgatója, David Beasley szólt, hogy a harmadik világban „bibliai méretű” éhínség várható, nagyjából egymillió ember máris az éhhalál szélén várja a csodát, de mire lehet számítani, amikor az európai kultúra egyik bölcsejének számító Olaszországot se hajlandók megsegíteni gazdagabb szomszédai.

A szegény országokban  többek között a nyugati és kelet-ázsiai importigények csökkenése miatt  akkora katasztrófa készülődik, amekkorát még senki nem tapasztalt; nemzetközi együttműködésre (amely esetleg segíthetne) pedig a koronavírus-járvány kezdete óta nem láttunk példát. Az Európai Unió működése  vezető politikusai szerint is  gyakorlatilag megszűnt.

A magyarországi orvosok nyilatkozattételi tilalma miatt a belhoni nyilvánosság mindenfajta kontrollt elvesztett a folyamatok fölött; a legfontosabb kérdésekben információs zárlat és cenzúra uralkodik  ezt hasonlítottam korábban Csernobilhoz, abban a válságban a néhai szovjet tömegtájékoztatás volt olyan, mint a mai budapesti , ami azt jelenti, hogy nincs nyilvánosság, hiszen az akkor lehetséges csak, ha oszthatatlan és nincsenek benne zárt osztályok.

S ha nincs nyilvánosság, akkor nincs jogállam és nincs alkotmányosság.

A szabad nyilvánossághoz nem elég az, hogy az információktól elzárt ellenzéki személyiségek átkozód(hat)nak.

De ez se kizárólag magyar jelenség. Julian Assange példája mutatja, hogy mi történhet valakivel, aki az állam titkait merészeli kifecsegni.

Összefoglalva: Európa és a világ  meg benne ez a számunkra fontos földdarab  a civilizált barbárság állapotába került.

A civilizáció materiális (technikai, termelési, fogyasztási, kereskedelmi, szociális gondoskodási, egészségügyi, oktatási, tudományos) apparátusai fönnállnak (a múltból örökölt igazságtalanságok által is rétegzett színvonalon)  jellemző, hogy az államok közötti politikai különbségek ellenére ezek az apparátusok és infrastruktúrák meglehetősen hasonlók , az pedig, ami ezeket a civilizációkat egyben kultúrákká tette (ami különbözik a testi szükségletekre szabott, a fogyasztási versengés által formált magatartáskínálattól: vallás, utópia, művészet, filozófia, barátság, áhítatos természetszemlélet, egyszóval ami haszon-talan), elillant.

Athén, Róma, Jeruzsálem: pillanatnyilag nem látogatható turisztikai nevezetességek.
