---
authors: 
- Tamás Gáspár Miklós
categories: 
- ÉS
title: "TGM:Zur Judenfrage"
date: "2004-11-01"
---
> Tamás Gáspár Miklós: Zur Judenfrage - ÉS, 48. évfolyam, 43. szám ; 2004-11-01

Nem válaszolok Peremiczky Szilvia írására („A jó zsidó és a rossz izraeli”, Szombat, 2004. szeptember), mert azt kell hinnem, hogy félreérti álláspontomat. Ugyanakkor írása ismert bírálattípus esete, és ehhöz a bírálattípushoz fűznék megjegyzéseket. Peremiczky kisasszony cikke nem illik mindenestül ebbe a típusba, ezért olykor nem fog magára ismerni. De én nem őróla írok, hanem arról a vádtípusról, amely az izraeli kormánypolitika baloldali (és olykor liberális) kritikáját közvetlenül „anticionizmussal”, közvetve pedig antiszemitizmussal vádolja. Ezt a vádat - ami engem illet - undorral utasítom vissza, de evvel a dolog persze nincs elintézve.

\*

„Baloldali” antiszemitizmus létezik. A fontos csak az, hogy ne tartsuk annak azt, ami nem az.

Izrael - főleg az izraeli kormány, hadsereg és elhárítás - bírálata a nyugati baloldalon gyakorta a kettős mérce ismeretes képét mutatja.

Százezrek - olykor milliók - tüntetnek „Szabad Palesztinát!” jelszóval és vörös lobogókkal. Ez helyénvaló és kifogásolhatatlan lenne, ha folynának tüntetések „Szabad Kasmírt!”, „Szabad Csecsenföldet!”, „Szabad Aceh-t!”, „Szabad moro államot!”, „Szabad Szandzsákot!” jelszóval is, hogy csak muszlim függetlenségi és autonómiamozgalmakat említsünk. Az orosz állam (Csecsenföldön), a hindu állam (Kasmírban és egyebütt), a kínai állam (Ujgurföldön és másutt) sokkal brutálisabban üldöz muzulmán populációkat, mint Izrael. Tüntetések: sehol. Iszlámista mozgalmakat brutális tömeggyilkosságokkal vertek le Szíriában, Egyiptomban, Irakban és másutt. Sőt: maguknak a palesztinoknak sokkal nagyobb emberveszteséget okozott a jordániai király vérfürdője („Fekete Szeptember”) és a libanoni maronita milíciák mészárlása, mint Izrael valaha is. Tiltakozás? Ugyan. Az elhunyt „kommunista” világrendszer (mind szovjet, mind kínai változatában) még azokat az arab államokat is támogatta, amelyek halomra ölték a helyi kommunista pártok tagjait (néhány agg túlélő bolsevik évtizedek után most szabadult ki a szíriai és iraki börtönökből, amerikai és izraeli nyomásra). Nyilvánvaló, hogy itt nem a muszlim népek, a harmadik világ nyomorultjai érdekében folyik csak a harc, hanem kifejezetten Izrael ellen. Ez tagadhatatlan.

Az Izraellel és „a nemzetközi zsidóság érdekeivel” összemosott Egyesült Államok imperialista-neokolonialista-militarista politikájával szemben - amelyet én is elítélek, fönntartás nélkül - is olyan ideológiai-politikai küzdelem folyik, amelytől nem idegen a kettős mérce erkölcsi és politikai hibája.

A Francia Köztársaság hadserege, csendőrsége, az idegenlégió és az ejtőernyősök brutális neokolonialista hadműveleteket hajtanak végre ma Tunéziában, Algériában, Marokkóban, Mauritániában, Csádban, Elefántcsontparton, Madagaszkáron, a Közép-Afrikai Köztársaságban, Maliban, a két (a volt belga, ill. a volt francia) Kongóban, mindezeken a helyeken gyilkos zsarnokságokat tartanak fönn erővel. Tüntetések? Csudát. Chirac elnököt lelkes tömegek fogadják lángoló szeretettel Észak-Afrikában, mert szembeszáll az Egyesült Államokkal és Izraellel. Ezek ugyanazok a tömegek, amelyeket a francia állam által támogatott diktatúrák nyomnak el, éheztetnek és gyilkolnak.

Még az amerikai baloldalon is örülnek Chirac Amerika-ellenes politikájának, mert ez gyöngíti az amerikai imperialista „centrum” erejét. Hát gyöngíteni éppen gyöngíti. Az imperialisták közötti vetélkedés nem éppen új és ismeretlen jelenség. Az imperialisták között „jobb” és „rosszabb”, „haladóbb” és „reakciósabb” államokat megkülönböztetni: ez az a régi bűn, amelybe a szociáldemokrata pártok 1914 augusztusában estek bele, s amely bűnt aztán közülük némelyek a III. Internacionálé megalapításával tettek jóvá... Ez a kettős mérce elfogadhatatlan. Okaira mindjárt visszatérek.

\*

Ámde kettős mérce tapasztalható az Izrael-barát jobboldalon is. Ez természetesen közismertebb. Ez az igazolási manőver avval az egyszerű módszerrel él, amely az izraeli haderő és rendőrség minden rémtettét az arab-muszlim terrorizmus még nagyobb rémtetteivel tromfolja. Az egyik gyilkosság nem igazolhatja a másikat. A másik - szintoly egyszerű - módszer is egyszerű, de nem nélkülözi a valóság egy-egy elemét: ez hivatkozás az Izraelt fenyegető végveszélyre. Kétségtelen, hogy Izrael mai arab ellenfeleinek sajtója, közoktatása nagyon sűrűn alkalmaz nettó náci retorikát, és követeli Izrael és a zsidó nép megsemmisítését. Némely - nagyon is komolyan veendő - muszlim erőknek, olykor államoknak, kormányzatoknak ez a hivatalos politikájuk. Némelyikük ott ül az ENSZ-ben, amelynek közgyűlése havonta elítéli Izraelt olyasmiért, amit sok tucat ország művel, olyikuk százszorosan, s a Biztonsági Tanács is elítélné Izraelt egyfolytában, ha ezt nem vétózná meg mindig az Egyesült Államok. Ahol többséggel döntenek nemzetközi szervezetekben, ott Izraelt mindig elítélik vagy kizárják. Ezt az izraeli jobboldal úgy fogja föl, mintha az elszigeteltség és a veszélyeztetettség (amelyet gyakran eltúloznak, de azért valóságos) mindenre fölmentést adna. Ilyen fölmentés - természetesen - nem áll rendelkezésre. De ha ezt a fölmentést nem adjuk meg, szívtelennek látszunk a sokat szenvedett izraeli zsidósággal szemben. Ez látszat. Az izraeli zsidóság jelentős része maga is helyteleníti kormánya politikáját, bár ez egyelőre kisebbség, habár jelentékeny, népes kisebbség. Én evvel a kisebbséggel rokonszenvezem.

\*

Van olyan kettős mérce viszont, amelyet helyeslek. Izrael, bár helyzete különleges, mégis a „nyugati” demokráciák közé tartozik, parlamenti köztársaság. A mérce, amely rá vonatkozik, a polgári (liberális) demokráciák mércéje, és védelmezői semmit nem mondtak avval, hogy Izrael „mégiscsak jobb hely”, mint Szíria vagy akár a Gázai-övezet. (A legutóbbi közvélemény-kutatás azt mutatta, hogy a palesztinok - minden zsidógyűlöletük ellenére - az izraeli politikai modellt tartják a legrokonszenvesebbnek a Közel-Keleten!) De Hollandia „jobb hely”, mint Izrael, és ez a döntő. A kínzások, a házrombolások, a kitelepítések nem igazolhatók a háborús viszonyokkal. hadviselő felek is viselkedhetnek humánusan - bár persze nem szoktak. A saját demokratikus eszményeinket kérjük számon Izraelen, mert közös családba tartozunk vele. Egyébként nem mi külföldiek tesszük ezt, és nem is a mi dolgunk ez elsősorban, hanem az izraeli baloldalé.

\*

Van még kettős mérce, amelyet helyeslek. Ez a bírálók hovatartozására vonatkozik. Azoknak az országoknak a lakói, amelyeknek az állama és (részben) a lakossága közreműködött az európai zsidóság meggyilkolásában - Németország, Ausztria, Magyarország, Horvátország, Románia, Szlovákia, a salói köztársaság Észak-Itáliája - jól teszik, ha Izrael és a zsidóság bírálatában illedelmesen, szerényen, mértékletesen és óvatosan járnak el. Őszintén szólva hidegen hagy, ha Londonban elégetnek egy-egy izraeli vagy amerikai zászlót, de ez Bécsben, Pesten, Kolozsvárt azért (tisztesség ne essék szólván) más. Nem mintha bármilyen véleményt tilosnak tartanék, tiltanék vagy tiltatnék, de van - s ha nincs, legyen - történelmi jó modor. Mi, drága barátaim, meggyilkolt zsidók szobáiban lakunk, tálukból vacsorázunk, képeiket szögezzük a falunkra, zsidótlan utcákban andalgunk, amelyekben valaha többnyire zsidók laktak.

Csitt.

Pianissimo.

\*

A komoly kérdés: miből táplálkozik a baloldali vagy - ha tetszik - „baloldali” antiszemitizmus/anticionizmus? (A „cionizmus” semmi mást nem jelent, mint azt az akaratot, hogy a zsidó népnek legyen állama, lehetőleg kb. ott, ahonnan az ókor végén elűzték. Ennyi az egész. Churchill cionistának nevezte magát. Ahogy a feministák nem csak nők, a cionisták - ebben az értelemben, és ez a szó szokványos-szokásos szótári jelentése - nem csak zsidók.)

A válasz sajnos lehangolóan egyszerű.

Amikor a baloldal lemond a tőkés rendszernek mint tőkés rendszernek, mint olyannak a megdöntéséről vagy elpusztításáról, akkor - ezerszer tapasztaltuk - pótcselekvésekbe menekül. Pl. bűnbakot keres. Ezt a bűnbakot többnyire az etnicizmus valamelyik válfaja szolgáltatja. Ne feledjük, az egyik ilyen bűnbak - jó sokáig - A Német volt: mint olyan. Ilyen volt a brit imperializmus mint olyan. A finánctőke. A multik. A bűnbakhoz hozzátartoznak a forradalmi „távélmények” (vi-carious revolutionary experience). Ha mi magunk nem vagyunk képesek vagy hajlandók forradalmat csinálni, ott van a másoké. A második világháború után a távolból (képzeletben) megvívott forradalmak a harmadik világ forradalmai voltak. Az algériai és a vietnami háború esetében a nyugati forradalmi baloldal még kockázatot is vállalt itt-ott. Ma ez csak karosszékből, tévén nézett forradalom. Minden forradalomnak ellenségre van szüksége. A szocialista forradalom ellensége saját országunk burzsoáziája. Ámde a nyugati, az európai burzsoázia döntő győzelmet aratott. Ellene nem folyik harc. Ezért az ellenség jelképes ellenség: a távoli „Amerika”, a borzongatóan titokzatosnak tetsző „Izrael”, amelyet könnyű - évezredes minták nyomán - ellenségnek kijelölni. Ehhöz még hozzájárul a baloldal sértődöttsége. Valaha még számítani lehetett a zsidókra. A szocialista mozgalom a Rajnától keletre a proletariátus és a zsidó értelmiség militáns szövetségét jelentette egykor. A legfontosabb, legszámosabb zsidó csoport - az észak-amerikai zsidóság - politikailag jobbra tolódott. A neokonzervatívok csak a zsidó szavazók csekély hányadát befolyásolják, igaz. De ez a forradalmi marxistákra is igaz volt, ők is csak a zsidó értelmiség kisebbségét hódították meg. De világtörténelmi értelemben ők számítottak. Ma pedig - ha nem is annyira, hisz valamiképpen ma kevésbé van „világtörténelem”, mint régen - a neokonzervatívok számítanak. Ezt én fájlalhatom, de tény. Magyarországon is „a zsidó hangot” legkarakterisztikusabban megszólaltató közéleti emberek amerikai héják. Ódákat írnak George W. Bush-hoz. A Szombat Soros Györgyöt gyalázza mint „rossz zsidót”, mert szembeszáll az iraki háborúval - amely rossz a világnak, rossz az arab népeknek, rossz Izraelnek és rossz Amerikának -, és mert támogatja John Kerryt.[^1] Ez a zsidó, zsidós, zsidóbarát jobboldal mintegy „a zsidó ügy” melletti kiállásnak tekinti a jobboldali amerikai és izraeli politika támogatását. (Ugyanígy volt ez egykor a proletariátus, azaz a kommunizmus ügyével: kinézték a társaságból azt a zsidót, aki konzervatív volt. És csakugyan, akkoriban a konzervatívok antiszemiták voltak. Halász Gábor viszonylagos ismeretlenségéhez hozzájárult, hogy a Napkeletbe, Tormay Cécile és Klebelsberg lapjába írt.) A józan zsidó kispolgárság mindig tudta, hogy veszélyes a zsidóknak valamilyen ügy mellett tömegesen kiállniuk, hiszen akkor „az ügy” összes ellenségei majd meggyűlölik a zsidókat. Mint a nagymamák minden bölcsessége, ez is bevált. De a zsidókat persze enélkül is meggyilkolták volna.

Még mindig oly sokan akarják elpusztítani őket.

Talán egyszer majd sikerülni fog.

\*

Ebből is következik, hogy az igazi baloldal csak internacionalista lehet. Az, hogy az antiglobalista mozgalmak - amúgy teljesen ártatlanul és jóhiszeműen - kipécézték a finánctőkét és a transznacionális nagyvállalatokat (mintha az ipari tőke és a közepes nagyságú vállalatok nem zsákmányolnák ki a bérmunkásokat, a dolgozókat), ez alkalmat adott arra, hogy az Amerika-ellenesség (és a vele ma összefonódó Izrael-ellenesség) helyettesítse a szocialista eszményt, és fölbontsa a zsidóság és a baloldal történelmi (kétszáz éves) koalícióját. Nálunk ebből annyi maradt, hogy a zsidóbarátokat - gyakran alaptalanul - összefoglalólag és mindig „baloldali”-nak nevezik, holott aki a tőke és az imperializmus barátja, az jobboldali.

Etnicista, rasszista „baloldal”: ez fogalmilag önellentmondás. (Ezt ma is minden marxista elemzés - ilyen akad bőven, bár a hazai elfogult műveletlenség számára ez fekete folt - kimutatja, főleg Németországban, és igen nagy fogalmi, szellemi erővel.) De itt nem fogalmakról beszélünk, hanem históriai züllésről. Dekadenciáról. Az autentikus szocializmus pusztulásáról és végtelen haláltusájáról.

Én eddig nem tartottam szükségesnek, hogy ilyen maguktól értetődő, végtelenül egyszerű dolgokról írjak. De riadtan tapasztalom, hogy az általános rosszindulat és a magyar hisztéria - a zsidókérdés nálunk mindent megmérgez - mégis rákényszerít, hogy védekezzem, holott tisztességes közéletben erre nem volna se mód, se alkalom. Mondhatnék bírálóimról pár színesebb szót - de csitt.

[^1]: Persze itt nem csak a zsidó jobboldalról van szó. Az október 15-ei antifasiszta tüntetésről elvezette a rendőrség az anarchistákat - a legvalódibb antifasisztákat, akik kezdettől fogva szembeszálltak a neonáci szkinhedekkel, amikor mindenki lapított. Az SZDSZ Új Generáció nem engedte meg a baloldali Humanista Mozgalomnak, hogy csatlakozzék a tüntetéshez, mert a Humanista Mozgalom az iraki háborút is ellenzi. Mivel én mind az iraki háborút, mind a fasizmust-nácizmust ellenzem, engem is el kellett volna vezetni.
