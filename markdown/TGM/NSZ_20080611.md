---
authors: 
- Tamás Gáspár Miklós
categories: 
- NSZ
title: "TGM:Értő fülek"
date: "2008-06-11"
---
> Tamás Gáspár Miklós: Értő fülek - NSZ ; 2008-06-11

A *Népszava* nemrég beszámolt róla, hogy Szűcs Erika (MSZP) szociális - magyarul: népjóléti - és munkaügyi miniszter találkozott a szerencsi kistérség néhány potentátjával, köztük a hírhedt monoki polgármesterrel, akiknek az ismert javaslatai a vadonatúj miniszternél, aki nemrég maga is még helyi potentát volt (miskolci alpolgármester) “értő fülekre” találtak. Ugyanezek a polgármesterek, élükön Rónavölgyi Endréné országgyűlési képviselővel (MSZP), szerencsi polgármesterrel, petíciót adtak át Szili Katalinnak (MSZP), az Országgyűlés elnökének ugyanevvel a célzattal. (Ne feledjük, hogy Lamperth Mónika [\[]{}MSZP[\]]{}, Szűcs előde a miniszteri székben, azért volt kénytelen távozni, mert az ilyesfajta intézkedésekkel nem értett egyet.)

Azután Gyurcsány Ferenc miniszterelnök (MSZP) foglalt állást óvatosan a munkavégzéshez kötött, “munkára ösztönző” segélyezés mellett, avval a fönntartással, hogy ez nem irányulhat a romák ellen (márpedig a romák ellen *is* fog irányulni magától értetődően, ez a gondolat népszerűségének is az *egyik* titka, Gyurcsány szocialista pártelnök kijelentése ezért a legjobb esetben képmutató), ugyanígy nyilatkozott Kiss Péter kancelláriaminiszter (MSZP), a Baloldali Tömörülés (!) elnöke is.

Bár az említett szereplők jó része szocialista párti, a kezdeményezést nagy hévvel támogatja a jobboldali és szélsőjobboldali sajtó, “visszhangos” és szörnyűséges ódát írt róla e hasábokon Csányi Vilmos akadémikus. (Erre Révész Sándor, a *Népszabadság* rovatvezetője válaszolt: eddig ez az egyetlen bírálat, a hivatalos “baloldal”, sőt a bimbózó “szélsőbaloldal” is hallgat. Meg kell említenem, hogy a “munkateszt” és más, állítólag munkára kényszerítő, valójában azonban csak a segélytől megfosztó kormányzati technikák ellen már korábban ugyanitt fölszólamlott - időrendben - e sorok írója, Ferge Zsuzsa és Krémer Balázs.) A kissé szociáldarwinista ódát a jobboldal melegen üdvözölte; sok szerzőn nem csodálkozom, tőlük megszokhattuk már; de a *Magyar Nemzet* közölte Németh György - akinek a kitűnő írásaiból sokszor okultam - rémületes, hideglelős, hátborzongató, emberellenes cikkét; ha ez a ragály ilyen kiváló elméket is megfertőz, akkor csakugyan nagy baj van.

Hadd foglaljuk össze a tényállást a kétségtelen illetékes, a szélsőjobboldali *Magyar Hírlap* ércbe öntött szavaival: “...A monoki képviselő-testület május 21-én úgy döntött: nem folyósítja tovább a gyermekvédelmi támogatást azoknak a szülőknek, akik nem járatják óvodába, illetve iskolába gyerekeiket. A helyi képviselők arról is határoztak, hogy megvonják a szociális segélyt azoktól, akik nem végzik el a fölajánlott közmunkát. [\[]{}...[\]]{} A [\[]{}Szerencs környéki[\]]{} polgármesterek kemény hangú levelükben fölhívják a figyelmet [\[]{}arra[\]]{}, hogy a jelenlegi családtámogatási rendszer fölgyorsította és gerjeszti az alacsonyan szocializálódott [\[]{}???[\]]{} tömegek [\[]{}?[\]]{} népességnövekedését, megélhetési formává fejlesztette [\[]{}?![\]]{} a gyermekszülést, maffiaszerű [\[]{}?[\]]{} bűnözéssé a szociálpolitikai csalást [\[]{}?[\]]{}. A szociális segély kapcsán megjegyzik: sok család esetében ennek [\[]{}![\]]{} összege és a minimálbér között nincs különbség, ami így a munka kerülésére ösztönöz [\[]{}![\]]{}. Több generáció nőtt és nő föl úgy, hogy azt látja: nem kell dolgozni, nem kell iskolába járni, mégis megél a család - írják. [\[]{}...[\]]{} Monok polgármestere, Szepessy Zsolt elmondta: jelentős társadalmi tiltakozás generálta [\[]{}![\]]{} a változtatást, ugyanis a tisztességesen dolgozó, de alacsony jövedelmű embereknek elfogyott a türelmük [\[]{}?[\]]{}, miután hosszú ideje tapasztalják, hogy bizonyos réteg [\[]{}???[\]]{} kivonva magát [\[]{}![\]]{} a munka alól, a könnyen jött [\[]{}![\]]{} segélyre rendezi be életét. ťA dolgozó emberek védelme [\[]{}?[\]]{} és a munka becsületének visszaállítása a célunk ezekkel az intézkedésekkel, hiszen egy [\[]{}eine[\]]{} társadalom nem működhet megfelelően, ha aktív [\[]{}![\]]{}, egészséges tagjai megtagadják [\[]{}![\]]{} a munkátŤ - mondta a polgármester. Az ezernyolcszáz lelkes Monok lakosságának tíz százaléka él évek óta segélyekből, és közülük jó néhányan nem azért nem dolgoznak, mert nem lenne rá lehetőségük, [\[]{}hanem[\]]{} ...azért..., mert tudatosan kerülik a munkát, nem fűlik rá [\[]{}helyesen: hozzá[\]]{} a foguk. Őket fogja érinteni az intézkedés, s a rendelet értelmében saját falujuk javát szolgáló közmunkán vehetnek részt.”

Azt az apróságot a szélsőjobboldali *Magyar Hírlap* nem említi, hogy a községi rendelet súlyosan törvénysértő. A települési önkormányzat a szociális segélyt csak kézbesíti, a jogszabály által megállapított segélyezési föltételeket, kritériumokat nem módosíthatja. A törvény betartásához a tizennyolc polgármesternek nem fűlik a foga. A jogszabály abban különbözik a közönséges, pl. a söntéspultnál megfogalmazott honpolgári véleménytől, hogy következményei nem tetszőlegesek: a honpolgárok nem - és a helyi hatóságok különösen nem - mérlegelhetik, hogy betartsák-e vagy se. Mindenképpen be kell tartaniuk, punktum.

Ráadásul: nem illik hatósági személyeknek, fölesküdött tisztségviselőknek, a magyar állam hivatalos képviselőinek petícióban kérniük olyan törvényhelyek megváltoztatását, amelyeket - ha nem tévedek, bűncselekmény árán - éppen (tudatosan, előre megfontolt szándékkal, nyíltan és nyilvánosan, mi több: kihívóan) megszegtek vagy megszegni készülnek.

Természetesen az is számít, hogy valaki milyen szándékkal sérti meg a hatályos jogot. Magam is alacsony véleménnyel vagyok a kizsákmányoló osztálytársadalom beépített igazságtalanságait kodifikáló jogrendszer számos elnyomó és méltánytalan aspektusáról, ez azonban puszta vélekedés, és nem mentesítene a jogkövetkezményektől, ha netán polgári engedetlenséget gyakorolnék (s ugyanakkor nem volnék fideszes képviselő). A szándék megítélése azonban erkölcsileg befolyásolhatja azt, hogy miként vélekedünk a jogsértésről.

A természetjogi fölfogás - amely számos nagy társadalmi változás legitimációjához járult hozzá a múltban - , habár a jogkövetkezmények alól persze nem menthette föl a zendülőket, megbecsülte azoknak a virtusát, akik a törvény szelleméből kiindulva, az igazságosság érdekében nem tartották be a törvény betűjét. A polgári engedetlenséget is akkor becsüljük (habár elviseljük miatta az esetleges joghátrányokat), ha célja az igazságosság, a szabadság, az emberi lehetőségek tágítása, a kultúra védelme.

Ha valaki - kockára téve megélhetését, testi épségét, fizikai mozgásszabadságát - önzetlenül tesz lázadó (tehát büntethető) gesztusokat szenvedők érdekében, akik maguk nem képesek tiltakozásra, megemeljük előtte a kalapunkat. (És küldünk neki csomagot a fogházba.)

De annak a jogsértését, akinek a fölfogása a véres tépőfogú prérifarkas “humanizmusára” emlékeztet, nem értékeljük sokra. S így már nem jogi kérdésről van szó immár, hanem morális - vagy ami ugyanaz: politikai - problémáról.

A monoki polgármester és Szerencs környéki (újabban sárospataki, sátoraljaújhelyi, Heves megyei) tettestársai, illetve politikai és sajtóbeli védelmezőik arra az igazolhatatlan - sőt: nyilvánvalóan hazug - állításra támaszkodnak, amely szerint a szociális segély kedvezményzettjei nem azért nem dolgoznak, mert nincs munka (pedig hát a magyarországi foglalkoztatási adatok nyilvánosak és közismertek), hanem azért, mert lusta ingyenélők. Ennek az állításnak ellentmond az a közismert tény, hogy gazdasági konjunktúra idején a munkanélküliek munkába állnak, a munkanélküliek zöme korábban dolgozott - és többségük nyilván most is dolgoznék, ha dolgozhatnék. A szociális segély - és a szegények - ellenségei azt is mondják, hogy a minimális bérhez közeli segélyösszeg nem “ösztönzi a munkába állást”. Itt bújik ki a szög a zsákból. Mit akarnak ezek a körök? Természetesen azt, hogy rá lehessen kényszeríteni a honpolgárokat arra, hogy éhbérért végezzenek kellemetlen, fárasztó és megalázó munkát - semmi kétség: a közmunka önmagában megalázó, különösen falun, ahol mindenki ismer mindenkit - lehetőleg a minimális bér szintjén alul, továbbá: hogy azt, aki a teljesíthetetlen, abszurd föltételeknek nem tesz eleget, azt a segély megvonása révén teljesen ki lehessen taszítani a társadalomból. (Hozzá kell ehhez tenni, hogy nálunk az órabér átlaga 8 euró [\[]{}![\]]{}, az európai átlag 23 euró [\[]{}![\]]{}, a lusta ingyenélőnek gyalázott magyarországi dolgozók keményen robotolnak nagyon kevés pénzért - ezek azok a “bérterhek”, amelyek ellen a multinacionális és a magyar nemzeti tőke egyaránt halálhörgéseket hallatva tiltakozik. A munkára kényszerítés nem a jólét, hanem a nélkülözés és a kimerültség világába űzi a segélyezetteket még a legjobb esetben - átképzés, szakképesítés és földrajzilag elérhető munkahely esetében - is. A szegények vonakodása nem irracionális.)

Ha a szegények ellenségei, akik - mivel köztudomásúlag nincs elég munkahely, különösen vidéken - ki akarják rekeszteni a népjóléti rendszerből a szerencsétleneket és boldogtalanokat, elérik céljukat és megvonják a segélyeket esetleg százezrektől, vagy elérik a segélyek összegének használhatatlanná csökkentését, kénytelenek lesznek bővíteni két másik szociális rendszert. Az egyik bővítendő rendszer a büntetés-végrehajtás. A másik: a temető.

Erre a megoldásra másutt már régen rájöttek. Az Egyesült Államokban kétmillió ember ül börtönben. Brazíliában rendőrökből és őrző-védőkből alakult halálbrigádok a helyi vezető körök megbízásából módszeresen (géppisztollyal) irtják az utcagyerekeket. A szegények ellenségeinek - ha következetesek - javasolniuk kellene munkatáborok fölállítását.

Az antiszociális petíció szerzői azt is javasolják, hogy három gyerek legyen a plafon, azon fölül ne folyósítsanak a gyerekek után járó különféle szociális ellátásokat, különösen “az alacsonyan szocializált” (?!) néprétegek esetében: ez föltehetőleg a romákat jelenti. Föltéve, de meg nem engedve, hogy valaki azért szül gyereket, hogy némi kevéske pénzt kapjon az államtól: ez nem részvétet, együttérzést indokolna? Nem jótékony beavatkozásra, segítségnyújtásra kellene hogy indítsa a hatalommal és költségvetési pénzzel rendelkező hivatalos személyeket? Tölthetett-e pár esztendőt kelet-európai faluban az a személy, aki nem tudja, hogy a szegényeknek mindig több gyerekük van? Lehetséges, hogy valaki - különösen falusi ember - ne tudná, hogy kenyéren, rántott levesen, s csak ritkán szalonnán élő paraszt dédapáinknak és dédanyáinknak olykor tucatnyi gyerekük volt? Potyaleső ingyenélők voltak munkában megszakadó, szíjas, szikár őseink? Anyagias cemendék az ükanyáink?

A régi falu szokásai már csak az alvégen élnek - meg a cigánytelepen. Az éhező-fázó, régi, azaz kapitalizmus előtti paraszti társadalom szolidáris volt (ha embertelenül kemény is embertelenül kemény körülmények között), egyenlően osztotta szét a nyomorúságot, s mivel semmije se volt, hát nem is nagyon tervezett, bízott istenben, hitt és remélt. (A kapitalizmus hatására fejlődött ki később az egyke, amely a népi képzeletvilágban még ma is a modernség, racionalitás, tervezés, fölnőttség képzettársításaival konnotált; a magyar társadalomba mélyen beivódott a gyermekáldással szembeni “egykés”, “ridegparaszti” ellenszenv, amely most is testet ölt a népes, ám szegény családokkal szembeni - megdöbbentő - vendettában.)

Amikor az önző kegyetlenség ma lecsap a falusi szegénységre, a magyar nép múltját is üti vele.

De térjünk vissza a munka kérdésére.

A huszonegyedik század elejének műszaki és gazdasági állapota szükségtelenné teszi a szükséges és eladható áruk termelésében az aktív korú összlakosság munkavégzését. Itt nem csupán a ciklikus válságok okozta munkanélküliségről van szó, hanem mély és strukturális munkanélküliségről. A globalizált nemzetközi gazdaság bizonyos iparágakat és mezőgazdasági művelési ágakat mindössze néhány országban összpontosíthat anélkül, hogy ez - a teljesen liberalizált világpiac körülményei között - a fogyasztói piacok ellátását bárhol akadályozná, ahol fizetőképes kereslet mutatkozik. Az alacsony bérű iparosodott országokban (Távol-Keleten, Dél-Ázsiában stb.) nő a foglalkoztatottak száma, a volt centrumországokban és a volt félperiférián csökken, a - pillanatnyilag még leggazdagabb - nyugat-európai és észak-amerikai országokban a lakosság lélekszámban csökken és rohamosan öregszik. (Fekete-Afrika egyszerűen kiesik a világgazdaságból, lakói pedig az életből.) Ez számos “improduktív” kiadásra szorítaná az európai tőkés államokat, ahol (mint bizonyos mértékig Kelet-Európában is) a nép hozzászokott a szerény, de a puszta fizikai túlélésen fölüli javakat, szolgáltatásokat, kultúrát biztosító életszínvonalhoz. Ezeknek a kiadásoknak a “szinten tartása” vagy bővítése ma már nem volna lehetséges másként, mint a globális tőke drasztikus megadóztatásával vagy uzsorakamatokkal terhelt hitelfölvétellel. Ennek a teljesítésére az Európában működő globális tőke se nem képes, se nem hajlandó. Következésképpen az állami kiadásokat csökkenteni “kell”.

Az a döntő politikai kérdés tehát minden polgári kormány (és polgári ellenzék) számára, hogy miként lehet az életszínvonal csökkentését, az életminőség, a szociális biztonság, a kultúra, a természeti és épített környezet tönkretételét elfogadtatni a néppel.

A módszerek évezredesek.

Mint mindig, az a probléma, hogy miként lehet a szükségképpen kisebbségben lévő birtokos osztályok és politikai “kíséretük” álláspontját elfogadtatni az ellenérdekű többséggel. (Ezt nevezik a “közjó”-nak.) A szociális katasztrófát legitimáló hivatalos ideológia (a nyíltan vagy rejtetten neokonzervatív “pensée unique”) - széttekintve a harcmezőn - azt látja, hogy az érintettek két fő csoportra oszlanak.

Az egyik csoport a minimális béren fölül javadalmazott termelők vagy dolgozók csoportja. Ezt a csoportot - amely egyre inkább elszigetelt kisebbség Európában, különösen, ha csak az értéket/értéktöbbletet előállító termelőket értjük ide, az “improduktív” (pl. hivatali) “munkaviszonyban” állókat nem - a “normalitás” kitüntető jegyeivel látják el. A termelők e “normalitásban” osztoznak a tőkésekkel, hiszen úgy tüntetik föl, hogy munkások és tőkések *együtt* “állítanak elő” értéket. Így ideológiailag az ún. “normális viszonyok között élő”, “konszolidált” személyek és csoportok között eltüntetik (persze csak politikailag és ideológiailag) a kizsákmányolás tényét. A “munkaadók” és “munkavállalók” átlátszóan manipulatív, hazug terminusaival egységesítik (ideológiailag) az osztályharc hagyományos formáiban egykor egymás ellen harcolt feleket. (Az osztálykonfliktus persze soha nem múlik el a tőkés rendszerből, de ha a proletariátus vesztésre áll, visszavonul vagy hallgat, esetleg politikailag átáll saját ellenségének az oldalára, akkor azt lehet füllenteni, hogy az ellentét valamiképpen föloldódott vagy eltűnt.)

A másik csoport azoké, akik - különféle okokból - kiszorultak az érték/csereérték, értéktöbblet/profit termeléséből és elsajátításából. Az uralkodó osztályok legitimációs ideológiája számára kulcskérdés, hogy ennek a másik, alárendelt (szubaltern) csoportnak a *közös* gazdasági, szociális, kulturális és politikai vonásait eltüntessék, és az *eltérő* karakterjegyeket hangsúlyozzák.

Ez a második csoport - nyugdíjasok, munkanélküliek, tanulók, betegek, rokkantak, fogyatékosok, háziasszonyok, gyermeküket nevelő személyek (többnyire persze fiatal nők): feleségek és “egyedülálló” anyák, rendezetlen állampolgárságú személyek, bevándorlók, menekültek, illegális munkavállalók, a gyakran jogellenes “feketegazdaság” részvevői, különféle társadalmi patológiák áldozatai (elmebetegek, depressziósok, neurotikusok, autisták, továbbá alkoholisták, drogosok, szociopaták), “kiesők” és “kiszállók”, nonkonformista bohémek, a hospitalizációból magukhoz térni nem képes árvák, “intézeti gyerekek”, “beilleszkedési” nehézségekkel küzdők, diszkriminált, kirekesztett-kitaszított kisebbségek tagjai, kulturális hátrányokkal sújtottak (pl. a használatos államnyelvet nem beszélők, a “Leitkultur”-ból kitaszítottak), a távmunkát, részmunkát, képernyős munkát stb. végző “prekariátus” tagjai, hajléktalanok, a “részlegesen” és időszakosan (szezonálisan) foglalkoztatottak, és így tovább a végtelenségig - az uralkodó világnézetben a legfenyegetőbb stigmáktól sebzett. (Romániában vezető “mainstream” publicisták nyíltan indítványozzák, hogy *a nyugdíjasokat meg kell fosztani választójoguktól!)*

Ennek a második - “inaktív” és “improduktív” - csoportnak a némely (néha, de távolról se mindig szubkulturális/etnikai sajátosságokkal megkülönböztethető) alcsoportjait a “morális pánik” gerjesztésének ideológiai és médiakampány-módszertanával veszik célba (“targeting”). Ezek az alcsoportok ma Európa-szerte (távolról se csak Magyarországon, sőt ma Nyugat-Európában e tekintetben roszszabb a helyzet): a segélyen élők (meg általánosabban a szociális és/vagy nyugellátásban részesülők), ezek közül pedig főleg azok, akik 1. bevándorlók, menekültek és/vagy népszerűtlen etnikai-szubkulturális-felekezeti populációkhoz tartoznak, 2. azok, akik ellenszenves(sé tett) gyakorlatokat folytatnak, mint a tartós segélyre szorulás, segélytől függés (“welfare dependency”), serdülőkori szülés (“teenage pregnancy”), koldulás, csavargás (“vagrancy”), 3. azok, akik “indokolják” a “morális pánikot”, azaz: “megélhetési bűnözést” folytatnak, nem takarékosak, nem beosztók, nem tervezők, nem elég szerények, visszahúzódók, alázatosak, hanem önérzetes jogkövetelők, s akiknek a kaotikus, iránytalan ellenállása a félelmetes és “irracionális”, mert spontán és kiszámíthatatlan fizikai erőszakban nyilvánul meg.

Így az uralkodó ideológia - manapság elég simán - elfogadtatja, hogy ezt a második csoportot (illetve különösen a “kilőhető” szubkulturális alcsoportjait) állapota és magatartása miatt *büntetni kell*. Akár a polgári társadalom és a fölvilágosodás *előtt*, a társadalmi és az erkölcsi státuszt azonosítják. A történelmi és a társadalmi (“objektív”) magyarázatot kiemelik az elfogadott oksági láncból, s elhitetik, hogy az előnytelen vagy hátrányos helyzet az érintettek hibás erkölcsi magatartása, rossz képességei, azaz alacsonyabbrendűsége miatt következik be - mintha az elmúlt kétszáz esztendő filozófiája, politikaelmélete, társadalom- és történettudománya nem is létezett volna. Az “establishment” reméli, hogy meggyőzheti a népet róla, hogy a jelenlegi gazdasági-társadalmi rendszer által okozott helyzetből - és a rendszer jóvoltából - mindenki kimenekülhet egyéni erőfeszítéssel, csak akarni kell, és aki erre nem képes, az erkölcstelen vagy bűnöző. Röviden: a rendszer okozza a munkanélküliséget, és a rendszer bünteti a munkanélküliséget. Evvel egyrészt lehet csökkenteni a közkiadásokat, másrészt erkölcsileg előre diszkreditálni a potenciális ellenfeleket. Láthattuk, hogy ez mennyire sikeres volt a párizsi elővárosok (banlieue-k) zendülése vagy a szlovákiai roma éhséglázadás alkalmával. A legutóbbi nyugat-európai választások világosan megmutatták, hogy az “aktívak” és az “inaktívak” szembeállítása (amelynek a kiaknázásával, más-más módon, de az összes magyarországi parlamenti - és pár parlamenten kívüli - párt is kísérletezik) győztes stratégia: sikerült a nyugat-európai munkásosztály fontos erőit idegenellenes és segélyellenes jelszavakkal átcsábítani a szélsőjobboldalra. A hagyományos (szociáldemokrata és kommunista) baloldalnak ugyanez a munkásosztály a fő “közönsége”, de hagyományai miatt nem használhatta ki a kiközösítő ideológiai és médiastratégiákat, az osztálykonfliktus átrajzolásától viszont visszariadt.

Már Platón támadta a demokráciának azt a vonását, hogy “osztogat”. (A tisztességes sajtóban pénzbírságot kellene kiróni arra a szerzőre - hiszen cenzúrázni nem szabad -, aki az “osztogatás” nevezetű ideologémát használja a szokásos értelemben. Evvel már bebizonyította, hogy rosszhiszemű és népellenes.) Igen: a demokráciák - s ezen nem a modern szabadelvű-alkotmányos jogállamot értem, mint a szó téves hazai jelentésével visszaélve jelölni szokták, hanem a népuralmat - meg szokták kísérelni, hogy eltartsák az önálló javak vagy jövedelem nélkül szűkölködő néprétegeket, mert számukra az élethez való jog és az egyenlő méltóság természetjogi-alkotmányos alapelve (amelyet számos becikkelyezett nemzetközi egyezségokmány is tartalmaz egyébként, bár ez mellékes) ezt követeli meg. A munkahelyeket és munkajövedelmeket elpusztító társadalmi kataklizmáért - amint szokás - a katasztrófa áldozatait kell okolni, vádolni, megalázni, kitaszítani. S ha sikerül a kizsákmányoltakat - hiszen nemcsak a (történetesen még) dolgozókat zsákmányolják ki, hiszen az össztőke áll szemben a teljes proletariátussal, amelynek a megfosztottsága egyetemes, függetlenül tagjainak egyéni sorsától: épp arra való az elmélet, hogy ezt föltárja - egymással szembeállítani, akkor a rendszernek persze nyert ügye van, hiszen a tőke “erkölcsi” sikolya az állam vezetőinél értő fülekre talál.

A régi, egységesen antidemokratikus ógörög és római filozófia, szatíra és politikai szónoklat mindig is hitványaknak (kheironesz, improbi) nevezte a szegényeket és kiválóknak, hasznosaknak, jóknak (beltisztoi, khrésztoi, boni) az uralkodó osztály tagjait. A *Magyar Nemzet* és a *Magyar Hírlap* publicistái ennek az ősi és nemes hagyománynak a jegyében nem tartóztatják meg magukat a “csőcselék” és a “csürhe” őszinte megnevezésétől; a morális pánik jegyében az egyik legműveltebb, legfinomabb tollú konzervatív tárcaíró, Végh-Alpár Sándor legutóbb a diákpofozó tanár panegirikuszát zengette el (mintha ez volna a “tanárverő diák” szindrómájának ellenszere...), ám a legradikálisabb mű e tárgyban mégis a *Népszabadság* rendszeres szerzőjétől, a már említett Csányi akadémikustól származik.

Ez esetben szocialista politikusoktól jobboldali “véleményformálókig” teljesen összezárt az “establishment”. Állítólag az egyik kisebb parlamenti párt, az MDF a “monoki” javaslatot törvénymódosítási javaslat formájában be szeretné terjeszteni az Országgyűlésnek. De a “monoki” kezdeményezésen túl megindult az általános világnézeti támadás a szegények, a munkanélküliek, a nyugdíjasok, a kisgyermekes anyák (tehát a kisgyerekek) ellen (vö. a gyes folyósítási időtartamának tervezett megrövidítésével, ami megfosztja a kisgyerekeket az édesanyjuktól akkor, amikor a legnagyobb szükségük volna rá, és növeli a munkaerőpiaci keresletet akkor, amikor a kínálat szűkül). Két-hárommillió ember elemi megélhetése van veszélyben, miközben a mérvadó médiák ingyenélőkről, bűnözésről vartyognak. (Mellesleg a monoki ügy azt is bebizonyította, hogy baloldali pártként itt az MSZP-re egyszerűen nincs szükség. Baloldali pártnak az “aktív” és “inaktív” kizsákmányoltakat kell - egyszerre és együtt - képviselnie, a tőkének az egyik képviseletét a sok közül kár a “szocialista” jelzővel fölruházni. Mint egyre inkább kiderül, erre a fügefalevélre a tőkének sincs szüksége. Az a személyzet következik, amelyet már *A falu jegyzője* meg a *Rab Ráby* meg *A fekete város* meg a *Sötét világ* kitűnően leírt - s a volt járási, kerületi, megyei első titkárok, tanácselnökök, tsz-jogtanácsosok is idetartoznak -, látszatokra egyre kevesebb a szükség. Az MSZP évtizedekig leszerelte a szakszervezeteket, evvel betöltötte történelmi hivatását. Isten önökkel.)

Minekutána lehetetlen, hogy az aktív korú népesség nagy többségének tartós munkahelye legyen, az “inaktívak” elleni “erkölcsi” támadás teljesen indokolatlan és igazolhatatlan. Nagyon kevés ember dolgozik elviselhetetlenül sokat és kibírhatatlan intenzitással, miközben a többiek kiszorulnak a kapitalizmusban “az élet vizének” számító tőke-munka kontinuumból - ahelyett, hogy (amit a huszonegyedik századi technika megenged) sokkal többen dolgoznának egyre kevesebbet (vissza kell térni a harmincöt órás munkahét követeléséhez is), és valamennyien alkotásra, játékra, gondolkodásra és élvezetre szánnák szabadidejüket, hogy emberhez méltóbb életet élhessenek végre.

A haladó értelmiség - szándékosan használom ezt a kigúnyolt és divatjamúlt fogalmat - pedig ismét használja kiváltságát, azt, hogy a fölforgató beszédet\
(egy darabig) inkább elviselik tőle, mint mástól. A téma ugyanaz, mint egykor és mindig: a megalázottak és megszomorítottak.
