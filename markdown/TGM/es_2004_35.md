---
authors: 
- Tamás Gáspár Miklós
categories: 
- ÉS
title: "TGM:Válság, esély, kiút"
date: "2004-11-01"
---
> Tamás Gáspár Miklós: Válság, esély, kiút - ÉS, 48. évfolyam, 35. szám ; 2004-11-01

A kormányválság szánalmas, ám szertelen kvázidemokratikus zendüléssé öblösödött tragikomédiája, amint ezt már - a paranoiás szennysajtón kívül - mindenki fölismerte, csak epizódja az 1989 utáni magyarországi politikai rezsim egyre súlyosbodó általános válságának, különösen a rendszerváltás előtti múltból örökölt, ún. „megalvadt struktúrák” (Tellér) kísérteties jelenléte és nehezen érthető átalakulása okozta, „mélytengeri rengés”-szerű krízisnek... Nehezen tagadható, hogy a kelet-európai „szocialista/szociáldemokrata” utódpártok jelképei és bűnbakjai ennek a sötét múltunkból áthúzódó problémagöngyölegnek, bár a folyamatosság elemei másutt is egyre szembeötlőbbek, minél inkább telik az idő, és minél kevésbé homályosítják el tekintetünket föltűnő, ám fölszíni újdonságok. A folyamatosság különösen látványos azokban az országokban - elsősorban Lengyelországban és Magyarországon -, ahol 1968 után gazdasági reformokkal kísérleteztek. Itt a „változásnak” és a „modernségnek” más a jelentése, mint pl. Romániában vagy Oroszországban, ahol a „változás” és a „modernség” azt jelentette: „távoli jövő” és „külföld”, míg itt ilyeneket jelentett: „vállalati önállóság”, „piac”, „irányzatok az irodalomban, művészetben, társadalomtudományokban”, „nyitás”, „fogyasztás”, „utazás”, „decentralizálás”, „pluralizálás”, „párbeszéd”. A legfontosabb különbség az, hogy a merevebb posztsztálinista országokban „ők” (a „hatalom” képviselői, a PB/KB vezetői) a „változással” és a „modernséggel” ellentétes oldalon látszottak állani, míg itt a „változás” és a „modernség” rivális változatai között folyt az ideológiai küzdelem. (Ezért állította szembe Magyar Bálint és e sorok írója 1988-ban Grósz Károly MSZMP-főtitkár „modellváltás” és „szerkezetváltás” kifejezéseivel a „rendszerváltás” jelszavát.) A szovjet-orosz, magyar és lengyel „gorbacsovisták” (ez utóbbiak évtizeddel Gorbacsov előtt voltak gorbacsovisták) Nyugat- és piacbarát, technikai avantgardista és társadalmi haladár-modernizáló hamis tudattal rendelkeztek önmagukról, ezért hüledező, rémült vihogással fogadták, amikor a rendszerellenes demokratikus ellenzék, majd a nyomában lassan fölbátorodó demokratikus nacionalista áramlat - egészen őszintén, egy másik hamis tudat foglyaként - huhogó totalitárius rémnek, sztálinista, ávós hóhérsegédnek nevezte őket, a Nyugat finom tárgyalópartnereit, a tőkés világrendszerbe halkan, diszkréten visszaépülő, hajszálcsíkos öltönyös, őszülő halántékú, enyhén k. u. k. beütésű, olvasott államhivatalnokokat. Ez utóbbiaknak tisztán világnézetileg csakugyan kevesebb közük volt bármiféle szocializmushoz, mint az ellenzéki csoportok népbarát szociológusainak, költőinek, népművelőinek, vidéki könyvtárosainak és helytörténészeinek.

Az egypárthoz politikai értelemben nagyrészt lojális, de gazdaságfilozófiai és civilizációs értelemben egyre függetlenebb „belső” reformerek nem gondolták, hogy a kissé (a mai történeti emlékezetben nyilvántartottnál sokkal kevésbé) fölpuhult poszt-posztsztálinista diktatúra korlátja lehet az általuk szorgalmazott, félállami holdingokra alapozott „szociális piacgazdaságnak”, bár nem ellenezték volna - a központi hatalom immunitása mellett - a nyilvánosság passzív részének (sajtó, társadalomtudományok) ún. „liberalizálását”, hiszen a részben ellenőrzött, korlátozottan „szabad” nyilvánosság kontrollfunkcióinak (akkoriban divatos szóval: feed-back) hasznosságát már belátták. A Kínai Népköztársaság ezredfordulós fejlődése, ha tetszik, őket igazolja, népszerű is Teng Hsziao-ping és Hu Csin-tao a kelet-európai gazdasági szaksajtóban. A demokratikus ellenzékhez és liberális utódpártjához átigazolt radikálisabb reformerek azt gondolták, hogy csak a mély politikai átalakulás teheti lehetővé a piaci reformot. Mind diktatúrás változatban (Kína), mind liberális-demokratikus változatban (Kelet-Közép-Európa) a piaci átalakulás megtörtént. Ha ez volt a cél, akkor ehhöz, úgy látszik, csakugyan nem kellett rendszerváltás.

Az átalakulás igen jelentős, a közvélemény elsöprő többségének azonban az a homályos érzése, hogy a változás nem olyan mély, mint aminőről az állami ideológusok meg a rendszerváltás kialudt lángjának hű őrzői beszélnek. A nyugati politikatudománynak a társadalmainkat leíró fogalmai (amelyeket liberális koromban magam is aggálytalanul használtam, ameddig nem kezdett derengeni, hogy honfitársaim meg fognak lincselni érte, némi joggal), „az új demokrácia” és „a szabad társadalom” merő gúnynak tetszenek. Az ún. „baloldalon” ezt úgy írják le, hogy a nagy garral beharangozott szabadságról kiderült, amint az állampárti foxi-maxi (fiatalabb és erdélyi olvasóinknak: ez a Marxista-Leninista Esti Egyetem beceneve volt az ún. Magyar Népköztársaságban) mindig is mondta, hogy nem olyan nagy durranás. Az ún. „jobboldalon” pedig úgy, hogy a judeobolsevista, globálliberális komprádorok elsinkófálták a rendszerváltást. A két nézet tartalmilag dermesztően közel áll egymáshoz. A rendszerhű liberálisok pedig az új, mindössze másfél évtizedes rendszer gyűlölt kisebbségei közé tartoznak - ennyit az új rendszer népszerűségéről, amely weimaribb Weimarnál.

A kelet-európaiak a szegénység, egyenlőtlenség, kiszolgáltatottság félelmetes növekedését akkor se tudják szabadságszaporulatnak látni, ha nem is bánják a kifejezési szabadság bizonyos verzióinak virulását. Örülnek olykor a demokrácia némely ritkás elemeinek föltűnése miatt, de annak nem - miért is tennék? -, hogy az alsóbb néposztályok nem rendelkeznek parlamenti képviselettel és társadalmi tekintéllyel, amely a valódi egalitárius közérzületű országok fontos társaslélektani jellemzője.

Kiderült az is, hogy mennyire pontos volt az az ügyetlen szóalkotás, amelyet sokan a „reform” cenzúrázott eufemizmusának tartottak: „a gazdaságirányítás új mechanizmusa”. A Terv és a Piac oly drámainak és döntőnek tekintett ellentéte - mint ma már tudni véljük, és tudhattuk volna mindig, ha lett volna pl. marxista kultúránk, mint ahogy nekem nem volt - egyáltalán nem meghatározó ismérve Szocializmus és Kapitalizmus ellentétének. A tervgazdaság csakugyan pazarló és nehézkes válfaja az állammonopolista kapitalizmusnak, de időfecsérlés volt az állampárt margóján szórványosan megmaradt elvhű leninistáknak védeniük (az áruhiánnyal, szegénységgel és bürokráciával együtt), hiszen a reformereknek - ezt megint csak a Kínai Népköztársaság sok tekintetben ijesztő példája mutatja - igazuk volt abban, hogy a társadalom lazább, piacot „szimuláló” államkapitalizmus esetén is „kézben tartható”, mint ahogy - amint ezt Kelet-Közép-Európában látjuk - a társadalom eléggé fegyelmezett, engedelmes, béketűrő a többpárti („plurális”) demokrácia körülményei között is, ameddig nem tapasztal (valódi vagy csalfa, vak) reményt.

\*

A poszt-posztkommunista utódpártok elégedetlen Peturjai között - és a „megalvadt struktúrák” más politikai tájszólásokat használó lakóinál és bérlőinél - az a hihetetlenül naiv és egyben hihetetlenül kártékony előítélet kering, amely szerint a Kapitalizmus ellentéte az Állam. Még a történelemtől és politikaelmélettől, közjogtól érintetlen ártatlanok is tudják, hogy a modern állam amúgy is a kapitalizmus (bár nem a burzsoázia!) teremtménye. A személyi függőség és a politikateológiai legitimáció a közvetlen fizikai kényszer láthatóságán nyugvó rendszerét kinőtte a mozgékonyabb individuumokra szorult árutermelő gazdaság, amelynek egyrészt jogbiztonságra, másrészt elvont - nem közvetlen kényszeren, kasztos-rendies elszigeteltségen/hierarchián és „természetinek” föltüntetett alávetettségen/rangkülönbségen alapuló - kormányzásra és konformitásra volt szüksége. Ezt a „polgári” rendszert továbbra is a (racionalizált) Udvar, a hűbéri-katonai kaszt és a noblesse de robe, ill. az írás- és jogtudó klérus irányította, de a kezdődő (eleinte roppant kemény) joguralom antiheroikus eszközeivel.

Államkapitalizmus ott jött létre (mint összefüggő rendszer), ahol azelőtt kifejlett ipar, szállítás, kereskedelem, formális jogegyenlőség, szabad tulajdonszerzés, egyszóval piaci kapitalizmus NEM volt, vagy csak mint apró enklávé vagy intermundium. A városi proletariátus és a forradalmi értelmiség vezetésével véghez vitt agrárforradalmak, amelyek elpusztították az évezredes kasztos-rendies, pásztori-földművelő birodalmakat (az oroszt, a kínait, az oszmánt, a keleti végein ideillő ausztroszlávot) marxista-kommunista hamis tudattal hajtották ezt végre, mert ez felelt meg a gyakran etnikailag is allogén városi proletár (és éhenkórász lumpenértelmiségi) élcsapatok erkölcsi-ideológiai szükségleteinek, létrehozták a keleti periférián a modern államot és a modern árutermelést. Ezért a szó szoros (és szűk) értelmében igazuk volt az antileninista „baloldali elhajlóknak”, amikor azt mondták, hogy a bolsevik forradalom polgári forradalom volt, hiszen a Lenin és Trockij vezette forradalom megtette - nagyjából - azt, amit Danton, Robespierre és Marat forradalma megtett egy és egynegyed évszázaddal korábban. A jakobinusok se tudták, mit csináltak. Miért tudták volna épp a bolsevikok? Ota Šik (most kedden halt meg épp szegény, béke poraira), Nyers Rezső, Teng Hsziao-ping, Mieczyslaw Rakowski aztán megsejtette, amikor „a keleti tömb” irányítói épp olyan élességgel érezték meg a jóléti állam kifulladásának következményeit, mint nyugati, többnyire szociáldemokrata, de mindenképp etatista-keynesiánus partnereik.

\*

Az illúzió csakugyan ideológiai jellegű. Mivel az előző rezsimet - teljesen kontingens történeti okokból - „szocialistának” nevezték, ezért a rendszerváltás ellenfelei és eretnekei az állami tulajdon meglétének, túlsúlyának kérdését tartják alapvetőnek, ezért lett ellenfelük a Piac és a Magántulajdon, nem pedig a kapitalista rendszer maga. Elkövetik a régi hibát, amelyet Marx így ír le: „A tőkét dolognak fogják föl, nem viszonynak.” (Grundrisse, MEM, 46/I, Bp.: \[Kossuth\], 1972. 162. - Kiemelés az eredetiben.) Csakugyan azt gondolják a szocialista párt inzurgensei és a szélsőjobboldal marxizáló landsknechtjei, hogy az állami vállalatoknál NEM zsákmányolják ki a dolgozókat? Hogy az állami vállalatoknál NEM árutermelés folyik? Hogy az állami vállalatoknál NINCS bérmunka és munkamegosztás? Hogy az állami vállalatoknál NINCS hierarchia? Hogy az állami vállalatoknál a munka NEM elidegenült? Természetesen nem mindegy, hogy a profit az államkincstárba folyik-e be, vagy a magántőkés (ill. manapság jellemzően a multinacionális konszern, a nyugdíj- vagy befektetési alap) magánpénztárába, de miért gondolja valaki, hogy a nyereséges állami vállalat másképp lehet nyereséges a tőkés piacon, mint a magánvállalatok? Ha pedig - mondjuk a teljesebb foglalkoztatás érdekében - az állam megsegíti a bajba jutott állami vállalatot, miben különbözik ez attól a máris folytatott gyakorlattól, amelyben a magánvállalatokat is meg-megtámogatják, hogy elkerüljék a szociálisan és politikailag elfogadhatatlan elbocsátásokat? Miért jellegzetesen szocialista politika az államosítás (vagy még gyöngébben: a privatizáció fölfüggesztése), amikor sem az értéktöbblet elsajátításának módjához, de még a piac predominanciájához se nyúlnak? A szociáldemokrata etatizmus és egyenlősítő kormányzati újraelosztás a kapitalizmus alapvető bajain nem segít, bár enyhítheti a szociálpszichológiailag és egzisztenciálisan elviselhetetlen egyenlőtlenséget, mindezt azonban csakis drágán és kevéssé hatékonyan teheti, ám a rendszeren belüli baloldali reform csak ezt teszi lehetővé, semmi mást, és nyilván ez a kisebbik rossz, amely erkölcsileg egyértelműen jobb, föltéve, hogy a liberté, égalité, fraternité hívei vagyunk még, bár az állami cselekvési túlsúly valódi szabadságkockázat: ez nem csak liberális mánia.

A mostanában bal- és jobboldalon fölhorgadt antikapitalista szenvedély (amelynek őszinteségében nincs okom kételkedni) eltéveszti célpontját. Legradikálisabb intézkedése is érintetlenül hagyná a tőkés rendszert, bár átrendezné a dolgozók számára nagyjából közömbös hatalmi viszonyokat, viszont szétverheti azt a csekély szabadságjogot és akaratnyilvánítási lehetőséget, amelyet a rendszerváltás - sok képmutatással, hazugsággal, durvasággal, csalással, de mégiscsak valamennyire - valósággá tett.

\*

Ez a probléma áll a Magyar Szocialista Párt igen érdekes válságának hátterében. A program-alkotás, a tisztújítás (pártelnök-választás) és a kormányválság (új miniszterelnök kijelölése) egybecsúszott, és ez különösen drámaivá teszi a dolgot. A szocialista pártban valóságos lázadás tört ki, ami igen helyes és hasznos, s evvel - üdvözlendő módon - elkerülhetetlen a szakítás (legalábbis az ideológiai szakítás, de az se lényegtelen) az eddigi konszenzussal. A lázadásnak van egy igen üdvös demokratikus aspektusa, az ti., hogy a bázis (a párttagság) befolyásolni óhajtja a párt politikai vonalvezetését, és maga akarja eldönteni, hogy ki vezesse a kormánypártot s ennek révén az országot. Azok az újnak ható gondolatok, amelyek a meglehetősen kusza és zűrzavaros pártvitákban fölmerültek, mind valamiféle baloldali fordulatot sürgetnek, amit én legalábbis biztatónak találok - mint érzelmet.

De vannak tapasztalataink a magyarországi szocialisták eddigi „baloldali” föllángolásairól. Ezeknek a dalmahodásoknak, nekigyürkőzéseknek, dörömböléseknek és csűrdöngöléseknek általában három következményük szokott lenni.

1: Nacionalista fordulat.

2: Kiegyezés a klerikalizmussal.

3: Az 1989 előtti rendszer dacos rehabilitálása.

A pártvitákban megjelenő „baloldali” kiáltványokat majdnem kivétel nélkül a „romantikus antikapitalista” szélsőjobboldal ihlette. (Ez néha nem tudatos, mert a szocialista vitatkozók egymástól vesznek át gondolattöredékeket és szófordulatokat, emezek eredete pedig eltűnik a nagy homályban.) A szocialista „baloldal” két jelentős ihletője két, a romantikus-nemzeti szélsőjobboldalra csúszott régi (habár viszonylag fiatal) MSZMP-káder, Vass Csaba és Bogár László, sietek hozzátenni: tehetséges, eredeti emberek, mindkettőben észlelhető némi - hogy is mondjam - oroszos, kavargó, tüzes homály, amivel üdvösen eltérnek mai kultúránk uralkodó duktusától, amely a száraz humor és a szkepszis lassan unalmassá váló elegye. Bogár László nagy sikerű könyve (még nyilvános tudományos konferenciát is rendezett róla a Kodolányi János Főiskola Posztmodernológiai Kutatóközpontja /!/, Bp. VI. Lendvay u. 5.!) a magyarra föltűnően hasonlító nyelven némi heideggeriánus marxizmust keverve a Paul Johnson- és Huntington-féle gagyielméletekkel, a kőkorszaktól vezeti le történelmünket, amelynek eddigi csúcspontja Orbán Viktor „világhatalmi antréja” (!), bár már korábban „/a/z Aczél Györggyel szemben megformálódó alternatív létmód szimbolikus hatalmasságává Pozsgay Imre kezdett felépülni, ám... az általa megformálandó szocietális univerzum... csonka és befejezetlen maradt” (Bogár: Magyarország és a globalizáció, Bp.: Osiris, 2003. 337.), de már a francia forradalomtól észleli „a rejtett főhatalom” működését, korunkat pedig így jellemzi: „’Fogyasztok - tehát vagyok’, hangzik a globalitás korának értelmezési és azonosságalkotási képességétől megfosztott páriájának, a minimál-én szintjére ürített, nyálafolyós konzumidiótának a krédója. A második legelemibb ösztön parancsa pedig a ’Coito ergo sum’ primitív és mechanizált hedonizmusával erősíti és kapcsolja össze e minimál-énben a francia forradalom médiaterroristáitól a Blikkig ívelő létroncsolás kulcsszavait: pénz és pina. És a globalokrácia identitásdiktatúrájának azonosságmechanistái önelégült mosollyal és kezüket dörzsölgetve dőlnek hátra karosszékeikben \[helyesen: karosszékükben\]” (i. m., 161).

Ez a szerző a máris nagy karriert befutott - és tök értelmetlen - terminus, a „roncstársadalom” alkotója. Idézi Marxot, Rosa Luxemburgot, Rudolf Hilferdinget, akár a kisgazda professzor, Pokol Béla, aki ezt a névsort Polányi Károllyal (a Galilei Kör elnökével!) is kiegészíti az ismert szociáldemokrata szemle, a csöppet se „liberokrata” (Bogár) Magyar Nemzet honfivér áztatta hasábjain.

Ez a tipikus weimari módon „romantikus antikapitalista” szélsőjobb/bal az, amelynek az ellenfele NEM a kapitalizmus, hanem a „pénztőke”, a már Hegyi Gyula (Európai Parlament, MSZP) által is emlegetett „bankárkormány”, amellyel szemben Szili Katalin (házelnök, pártelnök-helyettes, MSZP) méltatja „a nemzeti tőkét” - amely, ha kizsákmányol, szemben a globalokrata multilétroncsolókkal, az biztosan meleg, száraz érzés -, és amelynek a jellegzetes megtestesítője a mai közéletben, Gyurcsány (kereskedelmi és ipari tőke) viszont „nomenklatúra”, ugyanezen pártelnök-helyettes szerint...

Különben is érdekes az a „szocialista”, bizonyos kommunista múltra is visszatekinthető párt, amely elnöki tisztének egyik várományosa Ságvári Endre, a kommunista ellenálló (elesett tűzharcban) emléktáblájánál tiszteleg, míg őszintén tisztelt vetélytársa Kenderes városi rangra emelése alkalmával szordínósan ugyan, de a Horthy-család érdemeit méltatja... Mindeközben a mérvadó napilap, a Magyar Nemzet, láthatólag meggyőződéssel, baloldali fordulatot sürget, szorgalmaz, bátorít a szocialista pártban. A weimari zűrzavar szép politikai példája volt, amikor a parlamenti szélsőjobboldal a maga szokásos artikulálatlan üvöltözésével belefojtotta a szót a szocialista külügyminiszterbe és pártelnökbe, akinek emiatt - formálisan - lejárt a kiszabott beszédideje, ekkor pedig a szocialista házelnök tőle vonta meg a szót. Ez a lidérces eset is jelzi: a hivatalos balközépnek kóros mértékben hiányzik a veszélyérzete.

\*

Világos, hogy az MSZP „baloldala” szociálnacionalizmust képvisel, amelynek forrása - az iszonyatos mértékű egyenlőtlenség fölötti őszinte kétségbeesésen kívül - nem más, mint az állítólagos világnézeti fő ellenség. Akármilyen kétségesek is a források, szerintem az MSZP nem nagyon tehet mást, mint hogy gazdasági értelemben - ennek nem kell etnicizmussal, sovinizmussal és árpádsávos-zászló-lengetéssel együtt járnia - valamiféle szociálnacionalizmust képviseljen (ld. alább), de előbb hadd térjek még ki a szocialista párt jelenleg fülsiketítően hallgató „jobboldalára”.

Azt kell megállapítanunk, hogy létezik fideszes MSZP, van eszdéeszes MSZP is, csak emeszpés MSZP nincs: nincs egyáltalán.

A szocialista párt minden eszméje kívülről jön, de sajátos szűrőn keresztül. A liberális befolyásnak több eleme van a pártban.

1: A diktatúrás múlt miatti bűntudat és legitimációs légszomj.

2: A piac mint a modernség fókusza; ésszerűség mint természet.

3: Az „élcsapat” és a „haladás” mítosza: ma a globális/digitális kapitalizmus a cutting edge.

A szocialista párt a koronatanúja annak, hogy a tévesen „szocialistának” nevezett modernizáló parancsuralom s a belőle kifejlődött államkapitalizmus ugyanavval az éthosszal átfejlődhet piaci kapitalizmusba. A tervről a piacra való áttérés elmondhatatlan rombolást végzett - a szó közkeletű értelmében „tönkretette” Kelet-Európát, hiszen a gazdaság java része elpusztult -, és ez természetesen társadalomtörténeti értelemben rokona az antifeudális bolsevik forradalom iszonyú pusztításának (és ennyiben persze a „konzervatív forradalmár”, szociálnacionalista szerzőknek Spenglertől, Jüngertől és Schmitt-től Vass, Bogár és Pokol „levantei posztmodern” változataiig mind igazuk van, csak ez az igazság nem specifikus, ez a hibája). Az exkommunista és antikommunista liberális reformerek közös vonása - amit a konzervatívok ismét csak joggal hangoztatnak mindig -, hogy nem ismernek kíméletet. Kíváncsi lennék, vajon sejtik-e a (sokpárti) liberális közgazdászok, mit éreznek cikkeik olvastán a népek. Amikor csak úgy, en passant leszögezik, hogy a munkapiaci szabályokat lazítani kell (értsd: egyszerűbbé kell tenni az elbocsátásokat), vagy amikor kőbe vésik, hogy „a gazdaság” per se, an sich érdeke a gazdagok adóinak további csökkentését követeli meg, mintha a profit adott mértéke olyan természeti öszszefüggés volna, mint a termodinamika második törvénye vagy az Ohm-szabály, vagy amikor könnyedén, szellősen megállapítják, hogy a hazai dolgozók (no persze: „munkavállalók”, mintha az emberek önként dolgoznának, nem azért, mert muszáj nekik) érdekének meg kell hajolnia a külföldi befektetők preferenciái előtt, vagy amikor az adófizetők pénzéből vissza nem térítendő kölcsönöket és adómentességeket juttatnak (hazai és külföldi) nagytőkéseknek, hiszen ha nincs jelentős profit, akkor ugye hanyatlik a foglalkoztatás, menekül a tőke, ezek - mondják - kőkemény szükségszerűségek, kőkemény tények. Hát igen: kőkemény, szívtelen beszéd. Fél Kelet-Európa romokban hever, milliók nyomorognak. Igen, ez szükségszerű - a jelenlegi rendszerben.

Természetesen tudom, hogy hogy a munkaerő „flexibilizálásának” technikai és gazdasági okai vannak, csak az nem tetszik helytállónak, hogy a munkavégzés technológiáját ideológiailag (kontroll, fegyelem, a munkahelyi ellenállás leküzdése) „semlegesnek” tekintik. „Minden foglakoztatási politikára... a nyolcvanas évek eleje óta az a kényszer nehezedik, hogy újraossza a munka rendszerszerűen létrehozott hiányát. /.../ Sok vállalkozás növelte forgalmát, s ezzel egy időben munkaerőt épített le.” (Ulrich Beck: A kockázat-társadalom, Bp.: Századvég, 2003. 259.) Mindeközben a tőke ellenáll a munkaidő-csökkentési követeléseknek. A munkahiány újraosztása politikai okokból nem megy.

A liberális „jobboldal” gondolattalanul és kritikátlanul védi a rendszert - rawlsiánus és keynesiánus baloldali liberálisok nincsenek már a magyarországi politikában -, a szociálnacionalista „baloldal” pedig csak a burzsoázia bizonyos kulturális típusaival szemben mutat (jellegzetesen szélsőjobboldali) ellenszenvet. Ebben a számomra még mindig meglehetősen rokonszenves antiglobalista mozgalmak is ludasok, habár akaratlanul. Kipécézve a globális kapitalizmus egyik részét (a spekulatív tőkemozgásokat és a perifériák tönkretételét a neokonzervatív-neoliberális pénzügyi politikák által: és ez jogos, helyes bírálat volt s maradt) illúziókat ébresztett bizonyos (a kapitalista rendszeren belüli) szabályozások „rendszerváltó” potenciálja iránt. A társadalombírálat - kiváltképpen a baloldali társadalombírálat - elsőrendű morális föladata a kirívó igazságtalanságok kíméletlen föltárása. De a kirívó igazságtalanságok még oly méltányos orvoslata se változtatja meg a rendszert, amelynek a természetéből folyik az egyenlőtlenség és az igazságtalanság. A különféle szociáldemokrata kiáltványok - Gyurcsányé (Mozgó Világ), Andor Lászlóé, Földes Györgyé (Egyenlítő: ennek a szocialista lapnak az a sajátossága, hogy nem terjesztik), Hilleré (Népszabadság), Gazsó Ferencé - erre nem nyújtanak és nem nyújthatnak gyógyírt. A legérdekesebb javaslatok kívülről érkeztek, így Ladányi János és Szelényi Iván híres esszéje az esélyteremtő államról (Kritika) és Szalai Erzsébet gondolatgazdag és idioszinkratikus, a legjobbkor érkezett könyve: Az első válaszkísérlet, Bp.: Nemzeti Tankönyvkiadó, é. n. /2004/.

\*

Az 1914-ben elbukott szociáldemokrácia történeti kötelessége a tőkés rendszer rendszeren belüli reformja. Ez a jelenlegi (s talán a mindenkori) körülmények között csakis és kizárólag erőteljesen nemzetállami lehet - ne áltassuk magunkat. Szociáldemokrata kormány nem tarthat fönn ilyen alacsony társasági adót. Szociáldemokrata kormánynak - ha nem is így nevezik majd - védővámokkal kell oltalmaznia a hazai ipart, földművelést, kereskedelmet, egyebeket. A szociáldemokraták adóemelők, nem adócsökkentők. A szociáldemokraták fizetésemelők, s erre kényszerítik a tőkéseket is. A szociáldemokrácia a global public goods, az egyetemes közjavak pártja (ld. az SPD-ben Detlev Albers, Wolfgang Thierse és Sigmar Gabriel vitáját, gondolom, ezt mindenki ismeri az MSZP-ben - vagy nem?!), ehhez hozzátartoznak az emberi jogok, az esélyegyenlőség, a zavartalan nyilvános tér (és NEM térfigyelő rendszer), az elnyomottak védelme és kompenzálása, az egészség, a tiszta víz és levegő, az olcsó tömegközlekedés (és NEM autópálya), az államilag támogatott nemzeti kultúra. És ami sajátos itt: a plebejus méltóság. Az MSZP-kongresszus hány küldötte vett már részt sztrájkban? A szocialista vitázók némelyike - megirigyelve a csakugyan újszerű és sikeres „polgári köröket” - balpolgári körök alapítására tett kissé esetlen javaslatot.

Ezek a „körök” léteznek a szociáldemokráciában. Úgy hívják őket: szakszervezetek.

A kelet-közép- és nyugat-közép-európai szocdem pártok válságban vannak. Csehországban, Lengyelországban, Ausztriában, Németországban, sőt: Romániában. Ennek nincs más oka, mint hogy neoliberális/neokonzervatív gazdaságpolitikát folytatnak, amelyet szavazóik nem hajlandók elviselni. Lengyelországban és Magyarországon ráadásul jobboldali-szélsőjobboldali pártok balpopulista demagógiával küzdenek szociálliberális vetélytársaik ellen. Igaz ugyan, hogy ígéreteikről már most látszik, hogy a polgári középosztály kiemelt védelmén túl továbbra se gondolnak semmi tartalmasat (ezt értik „az ifjúság”, „a családok”, „a magyar emberek” fogalmán, bár ma már a munkást - „a magyar munkást”, értsd: bevándorlók, kifelé! - se röstellik emlegetni). A magyarországi „szociáldemokrácia” annyira idegen saját állítólagos történelmi gyökereitől (a régi, klasszikus MSZDP hagyatéka soha nem kerül szóba), hogy „baloldali” eszméit a belső ellenzék a szociálnacionalista szélsőjobboldaltól importálja, vezető eszméit pedig - mínusz nemes individualizmus - a szabadelvűektől. Magyarországon egyelőre nincs más, csak szociálnacionalizmus és liberalizmus. Csak ezek az erők vannak. Mint erők.

Baloldali párt elemei léteznek szétszórva itt-ott. Még talán a szocialista pártban is. De ha ebből a forrongásból kijön némi progresszív szociálpolitika, már örülhetünk. Magyarországon vannak igazi szociáldemokraták (Ferge Zsuzsa, Szalai Erzsébet, Ladányi János/Szelényi Iván és mások), de nem jellegzetesen az MSZP-ben.

Nem tartozom egyetlen följebb jellemzett eszmeirányzathoz se. Nem vagyok szociáldemokrata, sem igazi, se hamis. De világosnak tetszik, hogy itt haladó politikát csak kelet-közép-európai és kelet-európai összefogással lehet folytatni, ami értelemszerűen nyugati szövetségi elkötelezettségeink lazítását kell hogy jelentse. „A dunai patriotizmus” - a magyar baloldal régi szép hagyománya - ellenszere lehetne annak az elkerülhetetlen etatizmusnak és szociális protekcionizmusnak, és a belőle szervesen következő szociálnacionalizmusnak, amely legalább annyira ártana hazánknak, mint a jelenlegi neokonzervatív/neoliberális kurzus, amelyet - kis különbségekkel - Horn, Orbán és Medgyessy is folytatott, bizonyára a legjobb szándékkal, s ha nem, mit számít.

Ceterum censeo: baloldali kormány nem folytat imperialista háborút Irakban.

Szociáldemokrata kormány alkalmazza az Európai Szociális Chartát.

Szocialista miniszter sztrájkőrségen áll, szegények kilakoltatása ellen tüntet.

Minden szocialista párttag szakszervezeti tag, tagdíját fölülfizeti, adója egy százalékát szakszervezeti alapítványoknak ajánlja föl. Szocialista párttag csak állami iskolába adja a gyerekét, villamoson utazik. A mai szocialista feminista és környezetvédő. Antifasiszta és antirasszista. Nyugtalanítja a harmadik világ. Adóztat és adózik.

És mindez édeskevés.[^1]

[^1]: Vö. idevágó régebbi írásaimmal: „Új osztálypolitika”, Mozgó Világ, 1999/1. „Levegőt!”, Mozgó Világ, 1999/5. „Népítélet”, Élet és Irodalom, 1999. december 22. „Szocdemek”, Népszabadság, 2000. április 8. „A magyar nép java”, Népszabadság, 2000. szeptember 15. „Szabó Ervin nem alkuszik”, Népszabadság, 2002. augusztus 31. „Két vita két baloldalról”, Népszabadság, 2002. november 7. „Lesz-e magyar szociáldemokrácia?” Élet és Irodalom, 2003. március 7. „A balközép cikkírás csődje”, Élet és Irodalom, 2003. augusztus 8. „Az , Magyar Hírlap, 2003. október 4-5. „Kétféle jobboldal”, Népszabadság, 2004. június 26. „A világ vége”, Élet és Irodalom, 2004. július 30.
