---
authors: 
- Tamás Gáspár Miklós
categories: 
- HVG
title: "TGM:Óva intjük Kanadát"
date: "2013-01-24"
---
> Tamás Gáspár Miklós: Óva intjük Kanadát - HVG 2013. január 24., csütörtök, 06:30; 2013-01-24

Kanada – alkotmányos monarchia, államfő: II. Erzsébet angol királynő, a hit védelmezője, a Commonwealth vezetője – , a legliberálisabb nyugati állam, a faji, etnikai, kulturális, regionális, nemzedéki, nemi, szociális megkülönböztetés ostora, a politikai korrektség utolsó bástyája, a két- és többnyelvűség, valamint a multikulturalizmus fellegvára, a tolerancia mintaképe, kormánya útján [hirdetést tétetett közzé Miskolcon](http://hvg.hu/itthon/20130116_Kanada_roma_plakat_Miskolc) – óriásplakátokon, médiareklámokban és az interneten – , abból az alkalomból, hogy módosít a politikai menedékjog gyakorlásának rendjén. A befogadó (inkluzív, nem kirekesztő) szöveg hiteles magyar fordítása alább következik:

TE CIGÁNY ÁLLATJA!

NEHOGY IDEGYÜJJ NEKEM, VAZE, MERT ÚGY KIZSUPPÓLAK, HOGY AZ ÁNGYOD SZEME IS KÖRÖSZTBE ÁLL.

ÉRTVE VAGYOK?

NA.

ANYÁD.

Erre Kriza Ákos, Miskolc városának a jobbközép irányultságú, konzervatív-liberális kormánypárt soraiból kiemelkedett polgármestere hazafias fölháborodásában [közleményt publikált](http://hvg.hu/itthon/20130116_Kifakadt_a_miskolci_polgarmester_Kanada_m), amelynek hiteles magyar fordítása alább következik:

HAJJA.

MÁ NEHOGY MÁ MEGALÁZZÁK ITTEN A MAGYAR HONPÓGÁROKAT.

MÁRHOGY AVVAA, HOGY VISSZAKŰDÖZGETIK ITT NEKÜNK A CIGÓKAT, AKIKBŐL A DÓGOZNI SZERETŐ, TISZTESSÉGES MAGYAR HONPÓGÁR, AKINEK AZ EMBERI JOGAIT EZ A KANADA VAGY MIFENEFÉLE ALÁZZA ITTEN, NEM KÉR. CIGÓ, VÁLASZD A SZABADSÁGOT A HÓMEZŐN, VILÁGOS?

Erre a demokratikus ellenzék oszlopa, a Magyar Szocialista Párt Borsod-Abaúj-Zemplén megyei szervezete sajtóértekezletet tartott, ahogy s amint [elragadta az interetnikus indulat](http://hvg.hu/itthon/20130116_MSZP_egyre_tobb_erdelyi_kap_vezeto_pzicio). Ezen a fórumon a párt helyi vezetője a következőket mondta ki (hiteles magyar fordításban):

A MISKÓCI PÓGÁRMESTER, EZ A KIREKESZTŐ EGYÉN, ITTEN MINDENFÉLÉKET NYILATKOZIK.

HAJJA.

INKÁBB ARRÓL BESZÉLJEN, ROMÁN-E MAGA VAGY OLÁH? IDEHOZTA NEKÜNK IDE BORSODBA A MINDENFÉLE OLÁHSZÉKELY HAVERJAIT, AKIK EGYMÁS KÖZT ROMÁNÚ POVEDÁLNAK, HOGY A TISZTESSÉGES, DÓGOZNI SZERETŐ MAGYAR HONPÓGÁR NE ÉRTSE? HÁT VALAMI SZŐRÖSTALPÚ ERDÉLYI MAGYAR BOZGOR VEZESSE ITTEN NEKÜNK A VILLANYOST?

S MÉG EZEK NEVEZIK MAGUKAT NEMZETI PÁRTNAK.

MENJEN VISSZA ROMÁNIÁBA, AMÍG JÓ VAN DÓGA.

Ameddig ezek a magas színvonalú politikai röppentyűk suhannak a magyar választók feje fölött, addig hűvösen megállapíthatjuk, hogy a globalizáció lendületesen halad. Újabban az iszlám országokban a keresztyéneket nyüstölik (a nyugati központoktól távoli koptoknak, maronitáknak, nesztoriánusoknak annyi), Indiában és Kínában (az ujgur területen) már megint a muszlimokat; a drúzok, párszik, alaviták esélyei a zéróhoz közelítenek;  [az esélyes cseh elnökjelölt](http://hvg.hu/vilag/20130119_Elesen_elhatarolodtak_a_Benesdekretumoka) a Beneš-dekrétumokat (vagyis a magyar és a német kisebbség kűzését, a „szláv állam” eszméjét) nyilvánítja a huszita demokrácia alapkövének (ebben támogatja egy kivétellel minden cseh párt, beleértve a Cseh- és Morvaországi Kommunista Pártot); az olaszországi és franciaországi állami és magánszervezésű cigányellenes pogromok a nagy hidegre tekintettel szünetelnek; Avigdor **„Atombombát Gázára!”** Lieberman pártja megint benne lesz az izraeli kormányban, a Kneszetben három párt áll jobbra a Jobbiktól; az egyetlen eddig nácimentes európai országban, Görögországban már pakisztániakat öl az, amit Magyarországon „nemzeti radikalizmusnak” neveznek. Az Egyesült Államok húsz méter magas acélkerítésekkel készül föl a latin-amerikai testvérek atyafiságos fogadtatására. Az orosz fölsőbb körök kifejezésre juttatták, hogy a kaukázusi honfitársakból végképp elegük lett. A törökországi „mély állam” megint öli a kurd baloldalt. A bulgáriai Ataka és az ukrajnai Szvoboda a feketeszázak szellemében lázít és uszít a nemzeti kisebbségek ellen. A brit jobboldali közvélemény a román bevándorlók miatt aggódik: ebben – bármilyen nevetséges – a „Romany”, „Roma” (roma) és a „Romanian” (román) szó fonetikai hasonlósága is szerepet játszik, ráadásul a romániai ki- és bevándorlók között sok a cigány (és a magyar).

Tehát nem, nem, nem – mondjuk a **Magyar Nemzet** szerkesztőségének, amely mindig patakzatos bőséggel tudósít a világméretű rasszizmusról, hadd lássa mindenki, hogy a helyi változat nem egyedülálló – , nem igaz az „a balliberális álmagyar megmondóemberek által világszerte terjesztett rágalom”, hogy fajgyűlölet és fajüldözés csak Magyarországon van (ezt persze soha nem mondta senki, már csak azért se, mert nyilvánvalóan hamis állítás; még az sem egyedülálló, hogy a magyarországi jobboldal egyre határozottabban azonosítja magát „történetpolitikailag” a tengelyhatalmakkal, hiszen pl. Traian Băsescu román államelnök azt mondta, hogy Antonescu marsall helyében ő is csapatokat küldött volna a Prut határfolyón túlra, azaz részt vett volna a hitleri Harmadik Birodalom oldalán a második világháborúban, ilyesmik a balti államokban is sűrűn előadódnak). Az etnicizmus és az idegengyűlölet különféle formái – ezek közül Európában az iszlamofóbia és a cigányellenesség a legfontosabb – heveny állapotba kerültek, nemcsak idültek.

Ami nálunk mégis aggasztó kissé, az a civilizációs képmutatás hanyatlása.

Én ezen a portálon (is) többször erőteljesen kifogásoltam a liberális ellenzéki sajtó egyoldalúságait és méltánytalanságait (olykor az irracionalitásig menő elfogultságát) a nemzeti jobboldallal szemben, legutóbb megvédtem Rogán frakcióvezetőt – jól mutatja a Fidesz-KDNP befogadói karakterét, hogy a szlovén Rogán, a horvát Navracsics, a német Harrach és Bayer olyan sokra vihette náluk – , akinek a beszédét az antináci tüntetésen „szépnek és bátornak” neveztem; ezen aztán sokan nevettek nagyot. Mondhatnám, hogy inkább vagyok naiv, mint rosszhiszemű, de minek.

[Révész Sándornak](http://nol.hu/velemeny/20130122-probakovek) sajnos igazat kell adnom: a **Magyar Hírlap** immár világhírűvé lett mocska nyomán kibontakozott jobboldali taktika utólag hitelteleníti Áder, Rogán, Navracsics, Deutsch és Fónagy anti-antiszemita, antirasszista gesztusait, amelyek mintha egy pillantra helyreállítani látszottak volna a magyar (jobboldali) becsületet.

A hírlapi mocsok kormányzati és kormánypárti védelme, a magyarországi cigányság gyilkos állatnak nyilvánítása mintegy félhivatalosan: mindez azt az ellenzéki sajtóretorikát igazolja, amelyet én keményen bíráltam.

Révésznek abban is igazat kell adnom, hogy a borsodi rendőrkapitány cigányozását nemzeti egységben, a néhai liberálisokkal és a nagyon is eleven fasisztákkal együtt védelmező borsodi MSZP – amelytől annak idején a „segélyért munkát” antiszociális és virtuálisan rasszista programja kiindult, s amely ellen most a szocialista árnyalatú éhségmenetek lépnek föl – semmiféle önbírálatra nem volt képes, és a párt országos vezetősége továbbra is csak hümmög, Gyurcsány és Bajnai meg hallgat a közelmúltról, miközben persze kifogástalan és a jelenlegi hangulatban egyenesen vakmerőnek számító nyilatkozatokat tesz. A legújabb közvélemény-kutatás is megerősíti, hogy az MSZP szavazói cigányellenesebbek, mint a Fideszéi.

Ezért az csak látszat, hogy a „baloldal” (voltaképpen enyhén liberális jobboldal) a cigányokat és a zsidókat szereti, az erdélyi magyarokat viszont utálja, míg a nemzeti jobboldal pont fordítva. Itt (és persze mindenütt, lásd följebb) a kívülállónak vagy másfélének tetszőket majdnem mindenki utálja minden oldalon. Az erdélyi magyarokat szüntelen etnikai – csak verbális, de intenzív – bántalmazás éri Magyarországon, teljesen antiszemita típusú vádakkal: „összetartanak”, „ravaszok” (a „székely góbé” a csavaros eszű, hazug, jó humorú csaló szinonimája emitt az Alföldön), „ügyesek”, „remek üzleti érzékük van”, „csak a saját fajtájuk érdeke foglalkoztatja őket”, „nem kötődnek a helyi közösséghez”, „lelkük mélyén lojálisak Romániához”, „hazaviszik innen a pénzt”, „nem igazán magyarok”, „román ügynökök”, „furán beszélnek”, „összesúgnak a hátunk mögött”, „rejtélyesek”, és így tovább. Mindez abban az országban történik, amelyben a nemzeti identitás egyre inkább ismét Trianonhoz kapcsolódik, s ahol a legmagyarabbnak az erdélyi magyar számít, ugyanaz az erdélyi magyar, aki egyben a legsúlyosabb és legsértőbb xenofóbia tárgya. Beteg dolog ez. S még a rommagyaroknak – nekünk – a legjobb (a magyarországi kisebbségek között).

Az utóbbi hetek morális értelemben a magyar neonáci terroristák által elkövetett romagyilkosságokat legitimálják. A betiltott, de aktív Magyar Gárda (és a többi, be nem tiltott szélsőjobboldali rohamosztag) saját meglepetésére a fősodorban találja magát, képtelen fölvenni a versenyt a hivatalos pogrombeszéddel. Nincs már benne semmi érdekes. Az antiszemitizmus elfogadhatatlan volt, ameddig ez egy – szélsőjobboldali – ellenzéki pártnak hozott szavazatokat. A zsidóknak tesznek gesztusokat, mert – tévesen (de kérem a nyájas olvasót, ezt ne árulja el senkinek) – világhatalomnak tekintik őket, a hatalomnélküliséget mintegy megtestesítő cigánysággal szemben azonban mindent szabad. [A ](http://hvg.hu/velemeny.nyuzsog/20130108_A_publicista_pavatanca)[Magyar Hírlap ](http://hvg.hu/velemeny.nyuzsog/20130108_A_publicista_pavatanca)[***pogromírója***](http://hvg.hu/velemeny.nyuzsog/20130108_A_publicista_pavatanca) – a lap szerint – összeroskad az őt újabb fajgyűlölő cikke miatt elárasztó szeretetözön roppant súlya alatt, és ez (bár a stefkai **Magyar Hírlap** esetében megdöbbentő lenne) talán valóságos információ, akármennyire tiltakozik ellene az ember elemi erkölcsi érzéke, hogy elhiggye.

Ha ezeket a szembeszökő és köztudomású tényeket vesszük szemügyre – olyasmikkel együtt, mint a „baloldali” François Hollande és Jean-Marc Ayrault (és a szörnyű Manuel Valls!) kormányának a Sarkozyét folytató cigányellenes és bevándorlóellenes akciói: kitoloncolások, rendőri brutalitás, rasszista kormánypropaganda; folytatódó neokolonialista és militarista pattogás (vö. [***Balázs Gábor fontos cikkével***](http://www.rednews.hu/a-gyakorlat-elmelete/default/le-deserteur.html)) – , akkor azt kell látnunk, hogy legfőbb ideje leszámolnunk legmakacsabb illúzióinkkal. Nincs olyan pont, amelyen a Fidesz-KDNP át ne lépne az autoritárius hatalomnövelés érdekében. Ezekben a kérdésekben a „balliberálisnak” csúfolt ún. demokratikus pártellenzék természetesen sokkal rokonszenvesebb, de tartása bizonytalan. A DK persze nagyon jól tette, hogy „Én is cigány vagyok” táblákkal fölvonult a Lendvay utcában – de a magyar antifasiszták öröme felhőtlenebb lenne, ha a párt elnökének korábbi kormányzása alatt egalitáriusabb lett volna a szociálpolitika, határozottabb az iskolai (etnikai) szegregáció fölszámolása vagy megelőzése, még akkor is, ha Gyurcsány fölháborodásának valódiságában nincs miért kételkedni. De még jobb lett volna látni olyan fölháborodókat, akiknek több a veszteni valójuk, mint a volt miniszterelnöknek, aki már bizonyosan nem lesz ismét miniszterelnök.

Ámde bízni nem nagyon van kiben-miben a mainstream erők között. Ami pedig a **Magyar Hírlap**[***pogromcikke***](http://hvg.hu/velemeny.nyuzsog/20130107_A_nagy_Bayer_Zsoltsejtes#rss) után helyreállt jobboldali egységet illeti, azt kell hinnünk, hogy Magyarországon immár senki sincs biztonságban – nem az amúgy folyamatosan csökkenő, enyhülő erőszakos bűnözés miatt, hanem amiatt, hogy egész népcsoportok dehumanizálása lehetségessé vált. Az antifasiszták és antirasszisták új besorolása – „a gyilkosok pártján állnak”, mert a romákat, értelemszerűen **nem** a késelő romákat védik – olyan kontextusokban is fontossá válhatik, ahol szó sincs a társadalmilag és kulturálisan összeomlott, összerogyott magyar vidéken előforduló anómiáról (ne tessék itt „anomáliát” olvasni, [***az ***](http://www.kislexikon.hu/anomia.html)[****anómia****](http://www.kislexikon.hu/anomia.html)[*** szó jelentése más***](http://www.kislexikon.hu/anomia.html)). De ez mind semmi.

Tudomásul kell venni, hogy itt nem egyik-másik kormány vagy politikai szervezet a „hibás” (ami persze nem menti föl őket a felelősség alól; és a rasszizmussal játszadozó hatalmasokkal ebben a kérdésben nem kell dialogizálni, akkor se, ha e tekintetben mögöttük áll egyelőre a megtévesztett, félrevezetett többség), hanem az egész rendszer. Nagyon fontos az illúziók között leszámolnunk „a Nyugathoz” fűződőkkel, ahonnan a fajgyűlölet és fajüldözés kiindult (a gyarmatosítás korszakában), s ahol ma is vígan működik, és a rendszer működésének az egyik garanciája. Be kell látnunk, hogy – bármilyen abszurd ez históriailag – Izrael se mentes a fasizálódás veszedelmeitől ([***lásd Langer Ármin kiváló tanulmányát és vallomását***](http://magyarinfo.blog.hu/2013/01/22/ha_magyarorszag_fasizalodik_akkor_izrael) a Kettős Mérce blogon,), aminek meg kell változtatnia végre az antiszemitizmus elleni elengedhetetlen küzdelemnek az egész karakterét. Be kell látnunk végül, hogy a „baloldali” címke se jelent védőoltást a sovinizmussal, etnicizmussal, rasszizmussal szemben.

Még az észak-amerikai liberális konszenzus is kevés ahhoz, hogy a világ egyik legélhetőbb országának, Kanadának a kormánya ne viselkedjék otromba módon valamely üldözött kisebbséggel, szegény országban. A miskolci plakátok bárgyú arroganciája, csendőri fölényeskedése, a magyarországi – fehér és roma – közönség mély megvetéséről tanúskodó bürokrata pöffeszkedése bárkit kigyógyíthat a pozitív „kulturalista” előítéletekből.

Ismert adoma, hogy a huszadik század elején a **Beszterce és Vidéke **nevezetű kis napilap állítólag „Óva intjük Angliát” címmel közölt vezércikket, a tudatlan vidékiek szokásosan túlzott önbizalmával. Mi nem hisszük, hogy ennek a pesti internetes portálnak és ennek a szerzőnek a hangja eljut Ottawáig, de ez nem is fontos. Ez az írás a magyarországi és másunnani magyar olvasónak szól. A **Magyar Hírlap**ismeretes – mije is? – hírmagyarázata nemcsak a magyarországi kormányzó jobboldal sara. Ez a sár mindent beborít.

Nem, nem tetszik a rendszer. S ez a rendszer, amely mindezt előidézi, nem más, mint a polgári demokrácia ÉS a polgári demokrácia válsága. Ennek a polgári rendszernek a válsága is polgári. A cigánykérdés – és általában: színes bőrű embertársaink kérdése – nem pusztán magyarországi kérdés. Orbán Viktor esetleges távozása a miniszterelnöki székből ezt nem oldja meg, amint nem is az ő odakerülése idézte elő. Ő csak súlyosbította azt, amit készen talált, de lépései nem eredetiek, hasonló politikai intézkedésekre és szónoklatokra (talán nem a **Magyar Hírlap** hírhedt cikkére, de a periférián ilyen is akad) másutt is sor kerül.

Igaza van „a nemzeti sajtónak”, amely egyszerre szorgalmazza a zsidózásnak és a zsidózás azonnali letagadásának a szabadságát: a cigánygyűlölet meg az antiszemitizmus nem Fidesz-probléma, nem magyarországi probléma, bár a magyar államnak az idevágó érdemei letagadhatatlanok. Ez az egész kései kapitalizmusnak a problémája, amelyet egy szegény, apró ország kormányának az egyébként célszerű leváltásával nem lehet orvosolni.

Utóirat
=======

A kanadai kormány miskolci hirdetéséről, az arra adott reakciókról és a mindenfelé terjedő idegengyűlöletről [***írt ma nálunk Tamás Gáspár Miklós***](http://hvg.hu/velemeny/20130124_TGM_Ova_intjuk_Kanadat). Szerzőnk cikkéhez az alábbi kiegészítést küldte:

Róma városa úgy határozott, hogy pár órára eloltja a Colosseum díszkivilágítását, tiltakozásul a magyarországi Jobbik különféle antiszemita disznóságai ellen. A konzervatív **Magyar Nemzet** január 24-i, csütörtöki számának címlapján ezt a döntést „döbbenetesnek” nevezi. Én inkább azt tartom döbbenetesnek, hogy a valamikor antifasiszta**Magyar Nemzet** – ott jelent meg Szabó Zoltán rovata, a „Szellemi honvédelem”! – nem követelte, hogy emiatt a budapesti Országház fényeit oltsák el, elvégre azoknak a gazságoknak egy része a Kossuth téren esett meg. A római határozat kitűnő, csak egy baj van: Gianni Alemanno római főpolgármester, aki az akciót bejelentette, maga is hétpróbás fasiszta. Választási sikerét bevándorlóellenes, uszító demagógiájának köszönhette, politikai múltja sötét. Akár az elsötétített Colosseum.

Papp László Tamás: Válasz TGM-nek: minek is a válsága?
======================================================

2013\. február 01., péntek, 07:56

Tamás Gáspár Miklós ismét [***írt egy jelentős visszhangot kiváltó cikket***](http://hvg.hu/velemeny/20130124_TGM_Ova_intjuk_Kanadat). TGM megint mond egy csomó dolgot, amelyre e sorok írója egyetértően bólogat. Nemegyszer leír olyasmiket, amely föölött elgondolkodunk, aztán csettintünk, hogy tényleg. Azután TGM felsorol rengeteg mindent, ami igaz. Hogy a rasszizmus nem magyar átok vagy kelet-közép-európai áfium, s nem is jobboldali-keresztény specifikum. Igen, van nyugati előítélet, kirekesztés, ahogy „Izrael se mentes a fasizálódás veszedelmeitől”, bizony létezik zsidó fajgyűlölet is. Ahogy az a TGM-állítás is jogos „hogy a Azon sem akarok vitatkozni Tamás Gáspár Miklóssal, hogy a határon túli magyarokat lerománozó szocialista attitűd undorító, Mint ahogy az emberek származási alapon való címkézésének minden formája az.

Gond ott van, mikor TGM egybecsúsztat olyan történéseket, amelyek nem tartoznak össze. „Az Egyesült Államok húsz méter magas acélkerítésekkel készül föl a latin-amerikai testvérek atyafiságos fogadtatására.” Ez az ironikus tényközlés egy felsorolás részeként, a görögországi pakisztáni bevándorlók megölésének említése után, a törökországi kurdok gyilkolásának szóvá tétele előtt van a szövegben. Ezeket megelőzi egy másik, ugyancsak szarkasztikus mondat, mely szerint „az olaszországi és franciaországi állami és magánszervezésű cigányellenes pogromok a nagy hidegre tekintettel szünetelnek” mégpedig a Beneš-dekrétumok és a Gáza nukleáris bombázását javalló izraeli szélsőjobb viselt dolgainak vitriolos bírálata tőszomszédságában. A francia kormány mellett („a ) a kanadai is megkapja a beosztását TGM-től. „Még az észak-amerikai liberális konszenzus is kevés ahhoz, hogy a világ egyik legélhetőbb országának, Kanadának a kormánya ne viselkedjék otromba módon valamely üldözött kisebbséggel, szegény országban. A miskolci plakátok bárgyú arroganciája, csendőri fölényeskedése, a magyarországi – fehér és roma – közönség mély megvetéséről tanúskodó bürokrata pöffeszkedése bárkit kigyógyíthat a pozitív –vélelmezi.

Így aztán nála a gyilkos, soviniszta rasszizmus egy sorba, egy bekezdésbe kerül a nyugati jogállamok idegenrendészeti döntéseivel. S a szöveg arra hajlamos befogadóban kiváltja a konklúziót: Ezek, ott Nyugaton nem különbek a Deákné vásznánál, legfeljebb jobban ügyelnek a látszatra, bár mostanság már arra sem. Csakhogy ez a TGM generálta Nyugat-kép nem sokban különbözik a Békemenet Nyugat-képétől. (Vagy az ultrakonzervatív héja Jonah Goldberg [***liberálfasizmus-definíciójától.***](http://mno.hu/rajatszas/liberalfasizmus-1118538)) A nyugati országok migrációs, határvédelmi, stb. politikáját lehet (és kell is) bírálni. Ám – finoman szólva – nem helytálló azt sugallni, hogy a rasszista terror-és pogromjelenségek, valamint a francia, kanadai, olasz, amerikai idegenrendészet hasonló jelenségek volnának. Márpedig TGM cikke ezt sugallja. Azonban e két dolog közé nemhogy egyenlőségjel, de „hasonlóságjel” sem tehető. Utóbbi hónapok-évek nyugati idegenrendészeti razziái és deportálásai nemcsak mozlim, de egyéb illegális hontalanokat is érintettek. Köztük olyanokat is, akik Európán, sőt az Unión belülről jöttek. Ilyen pl. bizonyos roma családok, közösségek hazatoloncolása. Félreértések elkerülése végett rögtön érdemes tudatni: ha ezek során bárki jogai sérültek, akárcsak egyetlen bevándorlót igaztalanul, koholt vádakkal zaklattak, fosztottak meg tartózkodási jogától, az nem tolerálható, sőt szankcionálandó. (Függetlenül attól, hogy származása, hite miatt vagy „csak” hanyagság, korrupció, öncélú szadizmus miatt érte bántalom.) De ugyanígy helytelen az a logika, mely az intézkedéseket, pusztán a tény végett, hogy kisebbségi személyek ellen irányulnak, általában rasszista rendőrterrorként bélyegzi meg. Pár nyilvánvaló dolgot – sajnos úgy tűnik – újra le kell szögezni.

A bejelentett lakcímmel, törvényes jövedelemmel, egyáltalán szakmával, tudással nem rendelkező, menedékjogért vagy munkavállalásért nem folyamodó (vagy azt meg nem kapó), a turisták tartózkodási idejét túllépő, adott esetben bűncselekményeket, de legalábbis szabály-és normasértéseket elkövető külföldi illetőt bármelyik jogállam gyorsított eljárással kiutasíthatja. Függetlenül attól, hogy az Unión kívülről vagy belülről jött. Miként azokat is, akik az ország rendjét, nyugalmát fenyegetik. Nyilvánvaló, hogy a mozlim, roma, s egyéb jövevények gyakran iszonyú nyomor elől futottak Európa nyugati szegletéig. Csakhogy egyik uniós tagállamnak és/vagy nyugati országnak sem írható elő, hogy tagtársai (vagy külső országok) szociális és közbiztonsági terheit teljes egészében átvállalja. Természetesen minden fejlett politikai kultúrának „őrkötelme”, hogy a piaci-munkaügyi „humán importon” túl, szociális-emberjogi feladatoknak is eleget tegyen a politikai, humanitárius vagy természeti kataklizma által sújtott térségek odamenekülő lakóinak javára. De nem vonható meg a lehetőség egyetlen államtól sem, hogy szelektálni próbáljon. Kegyetlenül hangzik, de tény: a negatív, kilátástalan társadalmi pozíció (akár az ínség, éhezés) a nemzetközi jog szerint önmagában nem keletkeztet menekültstátuszt. Nehezen lehetne másképp. Különben Fekete-Afrika, Latin-Amerika és Belső-Ázsia nincstelenjeinek százmilliói követelhetnék, hogy a nyugati civilizáció azonnal fogadja be őket, biztosítson számukra ellátást, segélyt. Ami nyilvánvalóan képtelenség, ekkora tömeg ugyanolyan nyomort hozna létre, mint ami elől menekül.

Befogadásra biztosan csak azok számíthatnak, akik hitelt érdemlően bizonyítani tudják, hogy hazájukban életüket a kormányzat (vagy a kormányzat által cinkosként eltűrt, sőt támogatott félkatonai terrorizmus, stb.) fenyegeti. Vagy egy köztudomású humanitárius katasztrófa, polgárháború elől menekülnek. Nincs a Földön olyan állam, ahol a letelepedés joga alanyi jogon járna mindenkinek. Akkor sem, ha [***TGM szerint***](http://www.cs.elte.hu/~kope/ujsagcikkek/tgm9.html) az állampolgárság alanyi jogon kéne járjon, s aki ezt nem engedi, az posztfasiszta. „A posztfasizmushoz nem kellenek rohamosztagok és diktátorok. Tökéletesen belesimul a fölvilágosodás-ellenes liberális demokráciába, amelyben az állampolgárság újra uralkodói kegy, ahelyett, hogy általános érvényű emberi jog volna...[”A posztfasiszták nem totális engedelmességről vagy fajtisztaságról szoktak beszélni, hanem az információs szupersztrádáról...A hazai rasszizmus helyét átveszi a globális neoliberalizmus, és mindkettő a gyorsan rasszosodó, etnicizálódó hatalmon/uralmon nyugszik.]{} – A posztfasizmus c. TGM-esszé idézett mondatai nyíltan kimondják: a nyugati kapitalizmus a rasszizmus legfelső foka, aki pedig nem akarja emberi jogon kiterjeszteni az állampolgárságot, az posztfasiszta.

E logika alapján posztfasiszta Birgit Friggebbo, a migrációfronton talán legliberálisabb Svédország bevándorlásügyi minisztere is. Aki már 1991 végén úgy nyilatkozott: „Már a puszta gyanú és egy bűntény kivizsgálása is ok lehet arra, hogy valaki ne kapja meg az engedélyt az országban maradáshoz.” (Tamás Gellért: A lézeres gyilkos. Egy merényletsorozat anatómiája. Corvina, 2008. 230. o.) Posztfasiszta a svéd, a kanadai, a francia, az amerikai, az olasz kormány. Egyáltalán mindenki, aki szerint a bevándorlási és letelepedési szabályokkal rosszhiszeműen visszaélőket bármelyik jogállam törvényesen kiutasíthatja.

TGM cikke végén persze ott csapkod a vörös farok, amelyik szó szerint vörös. „Nem, nem tetszik a rendszer. S ez a rendszer, amely mindezt előidézi, nem más, mint a polgári demokrácia ÉS a polgári demokrácia válsága. Ennek a polgári rendszernek a válsága is polgári. A cigánykérdés – és általában: színes bőrű embertársaink kérdése – nem pusztán magyarországi kérdés. Orbán Viktor esetleges távozása a miniszterelnöki székből ezt nem oldja meg, amint nem is az ő odakerülése idézte elő...[” Ez az egész kései kapitalizmusnak a problémája, amelyet egy szegény, apró ország kormányának az egyébként célszerű leváltásával nem lehet orvosolni.]{} – ad látleletet TGM.

Ám Tamás Gáspár Miklós gondolatmenete ott bukik, ahol a szintén apokaliptikus nemzethalál-víziók is. A válságot csakis hullaszagú fátumként képesek láttatni, s nem az emberiség alkotói kríziseként, a piac kreatív neurózisa gyanánt. Ami a kollektivistáknak végzet, az individuumnak lehetőség. Így aztán vígan eltáncol az őt szakadékba rúgni akaró ideológiai lólábak elől.
