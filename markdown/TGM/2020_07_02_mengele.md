---
authors:
- TGM
categories:
- HVG
title: "A Mengele-emlékpark"
date: "2020-07-02"
---

> https://hvg.hu/360/20200702_TGM_A_Mengeleemlekpark

László Imre azonnal mondjon le.

Ez lehet az egyetlen következménye annak, amit dr. László Imre újbudai polgármester mondott. Meg hát pártjának, a liberális hírben álló DK-nak is üstöllést ki kell zárnia őt tagjai közül.

Föltéve, hogy ez az Európai Unió, az Európa Tanács és az ENSZ tagállama, amelyben legalább a NEM szélsőjobboldali politikai szervezetek nem dicsérik Hitlert.

Dr. László Imre  ennek az embernek orvosi diplomája van?  nem mondott sokat.

Ennyit:

„1936-ban vagy ’37-ben a Time magazin Hitlert az év emberének választotta. Megérdemelte? Meg. Mert az a munkája, amit addig kifejtett, az gyakorlatilag Németország felemelkedését hozta, méghozzá látványosan, a világgazdasági válság után. Aztán ami utána történt, az már nem igazán fér ebbe a képbe bele.”  

Egyébként ez nem ismeretlen kispolgári közhely.

Egyrészt Hitler érdemének tudja be, hogy megszűnt a világválság, pedig akkor mindenütt javult a gazdasági helyzet. Másrészt figyelmen kívül hagyja, hogy a munkanélküliség megszüntetéséhez hozzájárult a hadiipar fejlesztése, a fegyverkezés, a hadsereg létszámának növelése, magyarán: a nácik háborús készülődése. Harmadrészt a műveletlen kispolgár az egész nácizmusból csak a zsidók üldözésére és kiirtására emlékszik, amely ekkoriban éppen csak a kezdetét vette, bár kifosztásuk már jórészt megtörtént. Kétségtelen, hogy az európai zsidóság elpusztítása a nácik legsúlyosabb, legnagyobb rémtette. De nem az egyetlen.

Dr. László Imre polgármesternek, aki liberális ember, úgy látszik, tökéletesen mindegy, hogy Hitler és a náci párt ekkorra már szétzúzta a parlamentarizmust, a bírói függetlenséget, a szakszerű közigazgatást, a többpártrendszert, a dolgozók érdekképviseleteit, koncentrációs táborba suvasztotta a baloldal aktív magvát, szabad szellemű emberekkel zsúfolta tele a börtönöket, megszüntette a szabad sajtót és a független kultúrát, az oktatási szabadságot és az összes klasszikus szabadságjogokat, a zsidótörvényekkel már ekkor a hátrányos megkülönböztetés hézagtalan rendszerét hozta létre  egyszóval bevezette minden idők legiszonyatosabb zsarnokságát. Nem 1936-ban, hanem már 1926-ban is világos volt mindenki számára, aki nem volt kimondottan fasiszta, hogy Hitler az emberi nem ellensége, a legördögibb politika kitalálója, akinek a nem létező érdemeit elismerni: disznóság.

Amikor azok a szélsőjobboldaliak, akik Magyarországon nem dicsérik a nyilvánosság előtt Hitlert, csak a náci politikai gusztust követve szervezik a propagandájukat  a szégyenletes niggerezéstől és cigányozástól és arabozástól a szabadkőművességgel kapcsolatos paranoid legendák fölélesztéséig  szemére vetették (tárgyilag teljes joggal) dr. László Imrének, hogy miket beszél, dr. László Imre a lehető legrosszabbul védekezett.

Ugyanis azt mondta, hogy ő nem magasztalhatta Hitlert, hiszen ő zsidó.

Először is bőségesen láttunk antiszemita zsidókat  meg antifeminista nőket meg homofób melegeket meg grófimádó parasztokat.

De ez önmagában nem nagy dolog, „az agresszorral való azonosulás” ismert elmekórtani tünetegyüttes, gyógyítható.

Hanem az nagyon súlyos  és jellegzetesen kelet-európai, egyben szélsőjobboldali  politikai előítélet, amely szerint csak a zsidók antifasiszták, meg hogy a zsidók mind antifasiszták. Egyik se igaz.

Ezek szerint az a tény, hogy dr. László Imre zsidó, azt jelenti, hogy valamiképpen ő nem is mondta (mert nem is mondhatta) ezt a fölháborító ostobaságot.

Márpedig mondta.

Érdektelen, hogy László dr. mennyire gondolta ezt komolyan, és mióta gondol ilyesmiket. Egy nagy európai főváros egyik fontos kerületének élén álló ember nem tölthet a tisztségében egyetlen napot se, ha Hitlert magasztalja. Én nem törődtem evvel az üggyel, ilyenkor  pánikban  az emberek halogatnak, gondoltam, pár nap, és a pasas eltűnik a magyarországi közéletből.

Meg is feledkeztem róla, de láttam, hogy elkezdték mentegetni meg az ügyet elviccelni. László dr. fura alak, egyik nyilatkozatában összekeverte Mengelét és Mandelát (nota bene, Mandeláról továbbra se lehet emlékparkot elnevezni Budán). A legjobb tréfa az volt, amikor a zsidó hitközségek szövetsége, a Mazsihisz (szép név) megbocsátott dr. Lászlónak. Milyen jogon? Senki nem sértette meg a magyar zsidókat azon túl, hogy László Imre dr. szégyent hozott a fejükre.

Egyáltalán miért sértés az, ha valaki nácibarát ökörségeket ökög? Nem sértés. Gyalázat, de nem sértés.

Az viszont sértés, hogy László Imre polgármester a helyén van, mert evvel elkötelezi a magyar államot  hiszen a helyhatóságok is az állam részei, habár a legtöbb tekintetben nincsenek alárendelve jogilag a kormánynak , elkötelezi a fővárost, elkötelezi a magyarországi balközép ellenzéket (is) amellett, hogy nincs világos határ fasizmus és antifasizmus között.

Ha a Mazsihisz azt gondolja, hogy illetékes megítélni, hogy ki mennyire dicsérheti Hitler Adolfot, akkor nagyon téved. A Mazsihisz dachaui kirándulásra  náci gyűjtőtábor volt ott  hívta meg dr. Lászlót. Ilyen velőtrázó ízléstelenséget életemben nem hallottam. A polgármester úr nem azt mondta, hogy helyesli a holokausztot; nyilván nem helyesli. De hisz pont erről van szó: hogy a fasizmus, a nácizmus kérdése NEM CSAK zsidókérdés. Antifasiszták Ausztria, Csehszlovákia, Lengyelország, Franciaország megtámadását se helyeslik, és a szabadságjogok eltörlését akkor se hagyják jóvá, ha németeket érintenek, nemcsak zsidókat. Ezek szerint tehát ártatlan zsidókat gyötörni és megölni helytelen, más ártatlanok kínja és szenvedése közömbös?

Hallatlan!

Felőlem a Mazsihisz elnöke is lemondhat, dr. László Imre pártjának elnöke, Gyurcsány Ferenc is nyugodtan lemondhat tisztségéről és képviselői mandátumáról, a sunnyogó ellenzéki politikusok is lemondhatnak arról, amijük van, az ügyről idétlenül élcelődő független hírlapírók is elmerenghetnek a pályamódosítás szépségein.

Továbbá azok a zsidógyűlölő kriptofasiszták is elmehetnek a bús fekete fenébe, akik most erkölcsi fölháborodást negélyeznek. Ne panaszkodjanak kettős mércére azok, akiknek semmilyen mércéjük nincs.

Fütyülök a hivatalos ellenzék állítólagos antifasizmusára. Ez az ellenzék  az ún. „bevándorláspárti” ellenzék  nem mert a menekültek (pár ezer menekült, hiszen sose volt szó többről) befogadása mellé állni. Hogy emiatt elvesztett volna képviselői és polgármesteri helyeket? Lehet. Most megvan a polgármesteri szék, és dr. László Imre ül benne.

Ez az ellenzék azt harsogja  vagy susogja halkan  , hogy ellenzi a cigányok szisztematikus diszkriminációját és a de facto apartheidot, mert a romák: magyarok. És ha történetesen nem magyarok? Akkor szabad őket elnyomni, kirekeszteni, kigúnyolni, rágalmazni, napi ezerszer szimbolikusan megalázni?

Ennek az ellenzéknek egy része azt hirdeti, hogy az utódállami magyar nemzeti kisebbségek potyaleső szociális (és politikai) paraziták, amivel kiszolgálja a népjóléti sovinizmus legvisszataszítóbb előítéleteit, ráadásul azt hiszi, hogy ez  ismeretlen okokból  magasabbrendű, mint az irredentizmus. (A magyarellenes hungarizmus méltó régi nagy hírünkhöz, vagyis ahhoz, hogy mindannyian meg vagyunk gárgyulva.)

A Trianon-évforduló alkalmával a liberális sajtó bemutatta, hogy nem alábbvaló a jobboldalnál, ha meg kell mutatni, milyen mozdíthatatlanul elfogult a magyar liberális ember (is) az összes rohadt külföldivel szemben, a keservit.

A színiakadémiai botrány  ilyenkor az összes filiszter és bürokrata fölsikolt, hogy „egyetem, nem főiskola!”, mintha ez számítana  alkalmából számos hősies hisztrió kijelentette, hogy ők sose politizálnak, jöjjön be a politikai rendőrség nyugodtan és hallgassa meg az óráikat, hisz nincsen bennük semmi, de semmi az égvilágon. Holott az eset igazsága a következő: „Igen, mi liberálisok vagyunk. Közöd? Magyarországon tilos, hogy liberális nő vagy férfi egyetemi oktató vagy színész lehessen? Menj innen, spion.”

Hát persze, hogy ebben a szutykos légkörben dr. László Imre Hitler-beszéde nem vált ki fölháborodást, sőt, előbb-utóbb Hitler magasztalását kifogásolni maga lesz az antiszemitizmus.

Mondjon már le ez az ember, ha maradt benne némi erkölcsi érzék, tűnjék el, elég volt ebből az arcpirító komédiából.
