---
authors:
- Gyulai Iván
categories:
- Perma
title: "Természetes gyümölcsészet"
date: "2021-09-23"
---

> https://regi.ecolinst.hu/upload/99/termeszetesgyumolcseszet.pdf
> Természetes gyümölcsészet; vázlat; Gyulai Iván; 2021 ősz

# Bevezető

Ma Magyarországon, és Európa szerte fellendülőben van a gyümölcskert kultúra. Az emberek egyre nagyobb figyelemmel fordulnak az ellenállóbb, magasabb beltartalmi értéket nyújtó hagyományos gyümölcsfajták felé. Helyenként nemcsak a hagyományos fajtákat szaporítják, rendezik be ezekkel kertjeiket, de a települések határaiban még fellelhető, hagyományos gyümölcsösöket is megpróbálják megmenteni.

A hagyományos gyümölcsösök magas biológiai sokféleséggel rendelkező, gyepmozaikos átmeneti élőhelyek, amelyekben alacsony sűrűségben ültetett, kevés gondozást igénylő, alkalmazkodott gyümölcsfajtákat, beleértve a héjas gyümölcsöt termő fákat is, telepítettek gyümölcstermesztési céllal. Szőlőtermesztésre alkalmas vidékeken a szőlők keveredtek a gyümölcsösökkel. 

A ma leginkább ismert, intenzív művelésű gyümölcsösöktől az időbeni folytonosság, a magas fajtadiverzitás, a mozaikosság, a szabálytalan elrendeződés, az alacsony energia inputok különböztetik meg. Az ember által végzett rendszeres munkálatok közé a gyep kaszálása, a sarjak válogatása, a száraz faágak összegyűjtése, a termés betakarítása tartozik. Új fák ültetése rendszerint pótlásként valósul meg, a metszési beavatkozások minimálisak, vegyszeres növényvédelem nem folyik, a magas biológiai változatosság okán ökológiailag önszabályozó rendszerek.

A történelmi időkből fennmaradt hagyományos gyümölcsösöket reliktum gyümölcsösöknek nevezzük. Ezek sokszor elhanyagoltak, gazdátlanok, felújításra szorulnak.

# A hagyományos gyümölcsösök kezelésének alapelvei:

 - Ismerjük meg a táj, azon belül a kérdéses hely ökológiai viszonyait, és ezekre építsük a gazdálkodásunkat, hogy kevesebb munkával jobbat és többet kapjunk!
 - A gyümölcsös nem gyümölcsfák ültetvénye, hanem egy féltermészetes élőhely, amelyösszeköttetésben áll környezetével.
 - Ismerjük meg a gyümölcsfák ökológiai igényeit, és olyan fákat válasszunk a területhez, amelyek megfelelnek a hely ökológiai feltételeinek!
 - Válasszunk betegségeknek jobban ellenálló fajtákat!
 - Monokultúrák helyett minél változatosabb faji összetételű rendszert alakítsunk ki!
 - Kemikáliák helyett támaszkodjunk a társnövényekre!
 - A biológiai sokféleség mértéke megszabja a rendszer rugalmasságát, terhelhetőségét. A nagyobb változatosság jelenti a nagyobb tűrőképességet.
 - Az egészséges, megújuló talaj az alapja a fák, növények egészségének.
 - Használjuk ki a növények felületén élő milliárdnyi élőlényben (mikrobiom) rejlő lehetőséget, melyek képesek megóvnia növényeket a kívülről jövő fertőzésektől, ha nem pusztítjuk el őket vegyszerekkel!
 - Használjuk a természeti erőforrásokat fenntarthatóságuk mértékén!
 - Minimalizáljuk a szállítási szükségleteket, használjunk helyi erőforrásokat!
 - Használjuk a helyi körülményekhez alkalmazkodott fajtákat!
 - Hagyjuk helyben a lehullott ágakat, gallyakat, faleveleket, hogy részt vehessenek a talaj megújításában!
 - Inkább előzzük meg a problémákat, mint a kialakultakat kezeljük!
 - A semmittevés többször jobb eredményre vezet, mint a beavatkozás!
 - Ismerjük fel, hogy minden fajnak van valamilyen szerepe az ökoszisztémában, pusztításuk helyett a jelentőségük megismerésére törekedjünk!
 - Hagyjunk más fajoknak is a termésből, ne akarjunk mindent magunknak kisajátítani!

# A gyepterületek kezelése a gyümölcsösökben

A természetközeli gyümölcsösök egyaránt tartalmaznak fás elemeket a közeli erdőterületekből, gyepmozaikokat, bozótosokat és a területet határoló sövényeket. Ez a sokféle élőhely együttesen növeli a faji változatosságot, biztosítja a kedvező mikroklímát, a talaj megújulását, tápanyagutánpótlását és nedvességének megőrzését, biztosítja az ökológiai önszabályozást, és ezek által támogatja az eredményes gyümölcstermesztést.

 A különböző habitatok több-kevesebb emberi beavatkozást igényelnek. A magukra hagyott hagyományos gyümölcsösökben a gyepmozaikok előbb utóbb teljesen bezáródnak. A területet vegyesen népesítik be a gyökérsarjról szaporodó gyümölcsfajták, illetve a környező területek erdőiből bekerülő szaporítóanyagokból kikelő egyedek.

 A gyepmozaikok fenntartásának általános elterjedt módja a kézi kaszálás volt, amelynek során a gazda egyben elvégezte a tő és gyökérsarjak kiválogatását is. Ezzel gondoskodott az utódok pótlásáról a kiöregedő egyedek helyén, vagy annak közvetlen közelében.

 Az évente 2-3 alkalommal megvalósított kézi kaszálás nem helyezte olyan szelekciós nyomás alá a füves területek lágyszárú fajait, hogy azok megritkuljanak, vagy túlzottan elszaporodjanak. Egy-egy faj populációjának látszólagos felszaporodása inkább a szórványosan bekövetkező tűzesetek nyomán jelentkezik. Tűzesetek után gyakorta előfordul, hogy addig lappangó, főleg gumós, hagymás fajok virágzó példányai nagy számban tűnnek fel, mihelyt körülöttük kitisztul a tér a tűz kapcsán. A jelenség időben korlátozott, ahogyan a fény lékek bezárulnak, ezek az egyedek újra visszaszorulnak.

 Az elhanyagolt hagyományos gyümölcsösök gyepterületei rekonstruálhatók. Ennek legjobb módja, ha a faállományt ritkítjuk, és visszatérünk a kézi kaszáláshoz. A ritkításnál fontos figyelembe venni az egyes fafajok stratégiáját. A társas stratégiát folytató fajoknál nem érdemes minden sarjat visszavágni, egy optimális sűrűséget kell hagyni, amely megtartja a társas lét előnyeit a védekezésben, de a terméshozás igényének is eleget tesz.

 A gyepek fenntartásában nem közömbös a kaszálás módja, gyakorisága sem. Az egyik legfontosabb szabály, hogy egyszerre ne kaszáljuk le az egész területet, a kaszálást mindig mozaikosan végezzük! Az egyszerre lecsupaszított terület mikroklimatikus védelme megszűnik, gyorsabban felmelegszik a terület, és védő takaró hiányában kiszárad a gyep. A mozaikos kaszálás további előnye, hogy mindig maradnak bújó és táplálkozó helyek, a lekaszált területről van hová menni. További előny, hogy a kaszálásban elmaradt területeken lehetővé válik a magérlelés, és a faji sokféleség fenntartása. Ügyelni kell arra is, hogy ne kaszáljunk olyankor, amikor a talaj túl nedves és sáros.

 A hagyományos kézi kaszálásnál nincs jobb módszer, a forgófejes fűkaszák a törzs gyakori károsodását okozzák, akár a fa pusztulásához is vezetnek. Célszerű a terület műanyagokkal, zajjal, kipufogógázzal való terhelését is csökkenteni.

 Vitatéma lehet, hogy a kaszálék eltávolítása, szénaként való hasznosítása, elszegényíti-e a talajt? Tapasztalat szerint a területen maradó kaszálék túl vékony ahhoz,hogy érdemben gazdagítsa a talajt. Miután vékony rétegben kiszárad, szénben gazdaggá válik, a korhadásnak nincsenek meg az  optimális feltételei. Ha az így gyűjtött szénát vastag rétegben mulcsozásra használjuk fel, eredményesebbek leszünk a talajéltetésben.

 Európa csapadékosabb tájain a gyepfenntartást legeltetéssel biztosítják. A juhot évezredek óta használják a gyümölcsösök legeltetésére Európa számos országában. Ez a gyakorlat ott alakult ki, ahol a klimatikus körülmények lehetővé tették a gyepek magas hozamát, és a legeltetés munkát takarított meg a tulajdonosok számára, miközben élvezhették a legeltetett jószágokból származó hasznot is.

 Nálunk inkább az fordul elő, hogy birkát, lovat, baromfit tartanak hátsó kertekben. Fontos leszögezni, hogy hazai viszonyok között állat nem való a gyümölcsösbe, és ennek elsődleges oka az általuk okozott talajtömörödés.

 Egy természetes élőhellyel érintkező gyümölcsösnek gyakori látogatói a különböző vadfajok, elsősorban az őz, szarvas, nyúl. Nem kizárólag a legelés, sokkal inkább a téli-tavaszi táplálékszerzés lehetősége vonzza őket, amikor a védtelenül hagyott fiatal gyümölcsfák ízletes kérge, vagy a fákban meginduló nedvkeringés kínál eleséget. A gyümölcsös gazdája ezt kártételnek ítéli meg, bár egy rendszerszemléletű látásmód mellett észrevehetjük az ebből származó előnyöket is, mint amilyen a talajélettel való kapcsolat, vagy a bokrok, fák egyelése.

 Ahogy a vadonélő állatok, úgy az ember által alkalmazott legelő állatok megítélése is vegyes. A gyümölcsösök legeltetéséről írt minden pozitív, vagy negatív állítás igaz, de hogy az előnyök, vagy a hátrányok mutatkoznak meg, az számos tényezőtől függ.

 A tényezők egyik nagy csoportja az ökológiai feltételek, mint a földrajzi elhelyezkedés, klimatikus viszonyok, beleértve a hely mikroklímáját, a domborzat, égtáji kitettséget, talaj típusát, állapotát, a nedvességet, a vegetációt, amelyek megszabják a legelő hozamát.

 Ahogyan egy ökoszisztémának természetes körülmények között létezik rugalmassága, és ennek megfelelő terhelhetősége, úgy igaz ez egy adott gyümölcsös esetében is. Az alapszabály, hogy sem a természetes, sem az ember által fenntartott ökoszisztémákat nem terhelhetjük túl annak rugalmasságánál. Ennek megfelelően a tényezők másik nagy csoportja a terhelések körébe tartozik. Ezek az állatfaj/fajta, a legelő fajok/fajták kombinációi, az állatlétszám, az egyes egyedek eltérő tulajdonságai, a területen töltött idő (szezonális és abszolút értelemben), illetve a legeltetés módja. 

# A legeltetés módja

Számos tanulmány állítja, hogy a legeltetés az állati ürülék következtében javítja a tápanyag, víz és mikrobiológiai ciklust a gyümölcsösben, illetve az állati ürülék trágyázó hatása növeli a fák nitrogén ellátását, és termés mennyiségét. Ez utóbbi kétségkívül igaz lehet, hiszen ismerjük a trágyázás termésfokozó hatását. Ugyanakkor azt is tudjuk, hogy a túlzott tápanyagellátás csupán a fa vegetatív funkcióit fokozza, de a termés mennyisége elmarad a várttól. Másrészt, egyáltalán nem kívánatos a fa túlzott gyors növekedése sem.

 Ami a talaj fejlődéséhez való hozzájárulást illeti, az a legeltetés módjától függ. Az állati ürülék nitrogénben gazdag, különösen a vizelet. Ennek a nitrogén többletnek a hasznosulásához szénre van szükség, mivel a szerves anyagok korhasztását végző mikroorganizmusok egységnyi nitrogénhez 30 egységnyi szenet használnak fel. A szén forrása lehet az avar, a fákról lehulló száraz ágak, és az elszáradt vegetáció. Ezek hiányában a nitrogén ammónia formájában vagy a levegőbe távozik, vagy a szerves nitrogén vegyületek a talajba kerülnek, ahol a nitrogén ciklusban bomlanak le. A nitrogén felesleg azonban vagy a talajvízben, mint nitrit vagy nitrát, vagy a levegőben, mint nitrogén gáz, vagy dinitrogén oxid köt ki, és a környezetet terheli.

 Az ürülék hasznosulása a talaj számára a talaj életközösségétől függ. Ennek első vonalában az állati ürülékek esetében a ganéjtúró bogarak (Geotrupidae, Scarabaeidae) állnak. 

 A vizelet vagy a talajba szivárog, vagy a talaj felszínén található, még el nem korhadt szerves anyagok (talaj avar szintje) itatják fel részben, vagy egészben. A legeltetés csökkenti annak az esélyét, hogy a maradék szerves anyagok a talaj felszínén felhalmozódjanak. Ez főleg akkor gyakori, ha a legeltetés teljesen lecsupaszítja a területet. Ilyenkor a szél és a víz okozta talajkopás tovább rontja a talaj állapotát.

 A legelés tehát abban az esetben járulhat hozzá a talaj fejlődéséhez, ha a vegetáció egy jelentős részét helyben hagyja, abból pedig olyan szénforrás lesz, amely az ürülékből származó nitrogénnel együtt gyarapítja a talaj humuszvagyonát. A talajfejlődés azonban fordított esetben, legelő állat nélkül is sérül, mivel ebben az esetben a nitrogén lesz hiányban. A legelő állatok ürülékének hasznosulása nagyban függ a ganéjtúró bogarak jelenlététől és számától is. Mivel a különböző életmódot folytató ganéjtúrók (galacsinhajtók; alagútásók; társbérlők) különböző állatok ürülékét preferálják, így azok jelenléte a legeltetett fajok sokféleségétől is függ. Az optimális hasznosulás a két tényező együttes fennállása esetén valósul meg.

 A kedvező állapot az irányított legeltetéssel érhető el, amelynek a lényege, hogy sokféle állat, rövid ideig legeli és ganéjozza a területet, majd amikor nagyjából még csak a zöld tömeg felét legelték le, tovább küldik őket. Egy viszonylag kis területű gyümölcsösben ez kevés egyeddel, és kis területek rotációjával valósítható meg. Sokkal kedvezőbb lehetőségeket kínál az irányított legeltetésre, ha a gyümölcsösök tulajdonosai összefognak, és együtt alakítják ki a legeltetési stratégiájukat, bevonva a szomszédos legelőterületek tulajdonosait is. 

# A bozótosok kezelése a gyümölcsösökben

Valamennyi bozótos elengedhetetlen része a féltermészetes gyümölcsösöknek. Mint sajátos élőhely
további táplálékforrást és menedéket biztosít számos élőlénynek a ragadozók és a szélsőséges
időjárás ellen, különösen a madarak és rovarok számára. A vegyes sövények (pl. galagonya,
mogyoró, kökény) ideális élőhelyet jelenthetnek a gyümölcsöskert határán. A bozót alatti árnyékolt
talaj, nedvesebb és hűvösebb teret biztosít, mint a nyitottabb helyek. Emiatt számos lebontó
szervezet, gerinctelen és gomba, valamint nem virágos növény számára megfelelő élőhely.

A bozótosok ugyan néha megnehezítik a kaszálást és a gyümölcs betakarítását, de a szegélyhatás
miatt növelik a biológiai sokféleséget. A bozótosok az erdősülés előfutárai, gyökérsarjak és magvak
által kiterjedésük növekszik kezelés hiányában. A rendszeres kaszálással a határvonalak kordában
tarthatók, ennek elhanyagoltsága esetén már csak jelentősebb beavatkozással állítható helyre az
elfoglalt gyepterület.

# A talaj kezelése a gyümölcsösökben

Az erdőben a talaj megújul, mivel a fák és más növények ősszel levetik leveleiket, az év során
pedig kiszáradt ágak hullanak a talajra. Ezek takarót képeznek a felszínen, amely megvédi a talajt
az eróziótól, a tömörítéstől, a kiszáradástól, és lehetőséget ad a talaj megújulására, és a gazdag
talajélethez szerves tápanyagot biztosít.

A kezelt gyümölcsösben a fák és növények is levetik levelüket, de az ágakat az ember gondosan
eltávolítja. A fák jóval ritkábban helyezkednek el a gyümölcsösben, mint egy zárt erdőben. Ennek
eredményeként kevesebb szerves anyag áll rendelkezésre és alacsonyabb a páratartalom is. A
páratartalmat a lehullott ágakban tárolt víz is növeli. A korhadás körülményeit rontja, hogy a levelek
nem kerülnek közvetlenül a talajra, a gyep eltartja a talaj felszínétől. A kevesebb szerves anyag és
nedvesség miatt a fentről lefelé irányuló talajképződés gátolt vagy megszűnik. Minél kevesebb
szerves anyag van, annál kevesebb a humusz és a talaj élet mennyisége. A tápanyagokban és
nedvességben kevésbé gazdag talajokban a gyümölcsfák stresszeltek. Az aszály által sújtott fa kitett
a kártevők és a betegségek támadásainak.

Sokan összegyűjtik a leveleket, a száraz gallyakat a fák alól, és ezt vagy elszállítják, vagy jobb
esetben komposztálják. Fontos megjegyezni, hogy a falevél a fa tulajdonát képezik, a talajképződés
fontos tényezője, és a fa tápanyagciklusának része. A lehullott levelek és ágdarabok, kidőlt fák,
menedéket nyújtanak a hasznos szervezetek számára a tél folyamán.

Két lehetőségünk van ezeknek a problémáknak a leküzdésére. A természetes megoldás a
növénytársítások létrehozása, amelyek során az ősszel elhaló vegetáció organikus talajtakaróvá
válik. A mikroklíma további javítására, a nedvesség megőrzésére szolgál, ha törpe fákat vagy
cserjéket ültetünk a fa alá, vagy egyes fajok esetében saját tő-, vagy gyökérsarjaikból „erdőt”
hozunk létre.

A másik általánosan használt megoldás a mulcsozás.

# A mulcs szerepe

 - táplálékforrás számos paránylény (mikroorganizmus) számára
 - szerves anyagot ad a talajhoz, amely lebomlik és humuszt képez
 - megköti a vizet és visszatartja
 - minimalizálja a párolgást a talajban
 - szabályozza a talaj hőmérsékletét, elég hűvösen vagy melegen tartja a talaj organizmusai számára
 - elnyomja a „gyomokat”
 - megakadályozza az eróziót és a talaj tömörödését
 - számos élőlénynek biztosít élőhelyet és/vagy menedéket
 - optimalizálja a gyökér növekedését

# A mulcs kiválasztása

Különböző típusú mulcsok léteznek. Két fő csoportjuk az organikus és a szintetikus mulcs. Ne
használjon szintetikus takarókat, például műanyag fóliát, geotextíliákat, amelyek akadályozzák a
talaj és a levegő közötti gázcserét, ha a természettel szeretne együttműködni!

A szerves mulcsok alapanyaga a szén-nitrogén arány alapján osztályozható. A leggyorsabb bomlás
akkor történik, amikor a szén-nitrogén arány 30 szén : 1 nitrogén. A barna (rostos humuszképzők –
széna, szalma, faforgács, papír) talajtakaró anyagokban ennél több a szén, a zöldekben (nyers
humuszképzők – növényi zöld részek, állati ürülékek) kevesebb. A barna mulcsok lebomlása
lassabb, a zöldek hajlamosak az anaerob rothadásra.

A fás anyagok ideális mulcsot jelentenek a gyümölcsfák számára, mivel a legtöbb gyümölcsfa őse
erdőszegélyekről származik. Az erdőben a lehullott faágak lebontását elsősorban gombák végzik,
mivel a gombák a lignin lebontásának specialistái. Tehát az erdei talajokban is a gombák
dominálnak. A gyümölcsfák esetében a legjobb, ha utánozzuk az erdő talaját, és faaprítékot, vagy
faforgácsot használunk talajtakaróként. Mivel ezeknek magas a széntartalmuk, lassan bomlanak le,
és hosszú ideig védik a talajt. Erdei talajban a gombák és a baktériumok aránya akár 100:1 is lehet.
A fátlan, gyepes környezetben ezzel szemben a baktériumok dominálnak.

Az erdőszegélyeken lévő fák egyszerre részesednek az erdős és gyepes területek sajátosságaiból. A
pionír fák gyökerével előrenyomuló mikorrhíza gombák a talaj előkészítésében,
nedvességtartalmának megőrzésében játszanak szerepet, miközben a fák kielégíthetik a
fényigényüket a gyepterületek irányából.

Ezek alapján egy frissen ültetett, vagy magról vetett fa helyes mulcsozása a következő módon
alakul. 

A fa törzse körül elhagyunk egy 20 cm távolságot, ahová nem kerül semmi. Ezt követi a fa
csurgójáig, - ez a fa lombkoronájának a széle (vetülete a földön) - egy 15-20 cm vastag fás anyagból
(kéreg, forgács, apríték) készült mulcs. A csurgón kívül egy 30 cm széles mélymulcsból készült
gyűrű kerül kialakításra. A következő évben újabb 30 cm mélymulcs, és az előző mélymulcs helyett
fás jellegű mulcs kerül lerakásra. A 30 cm a fa gyökerének éves átlagos növekedéséből következik.

A mélymulcs lazítja, humuszban gazdagítja a talajt, előkészíti azt a növény számára, másrészt
fogadja a csurgóról lefolyó csapadékot, és elraktározza azt. A fás jellegű mulcsot is szükséges
pótolni miután elkorhadt.

Ennek a mulcsozásnak az is az oka, hogy a tápanyagfelvételben a fiatal gyökerek jeleskednek, míg
az idősebb gyökerek inkább tartó, rögzítő funkciót látnak el.

# A mulcskészítés fontos szabályai:

 - Ha a talajtakaró barna talajtakaró anyagból készült, annak vastagsága nem haladhatja meg a 10-15 centimétert.
 - Ha a talajtakarás célja a talajminőség javítása, akkor célszerű barna és zöld talajtakaró anyagból készült talajtakarót használni, optimális szén-nitrogén arány mellett. Vastagsága meghaladhatja a 20 centimétert.
 - Ne takarja le a száraz és fagyott talajt talajtakaróval! Ha a talaj száraz, meg kell nedvesíteni!
 - A talajtakaró nedvességtartalma optimálisan 40-60% között van.
 - Ne keverje a talajba a talajtakarót!
 - Tartsa a talajtakarót 15-20 cm-re a fa törzsétől, hogy elkerülje a rothadást okozó nedvességet a fa tövénél, és ne adjon menedéket rágcsálóknak és más nem kívánt szervezeteknek!
 - A mulcsozott területnek túl kell nyúlnia a fa lombkoronájának szélén.
 - A fa növekedésével a mulcsozott területet évente 30 centiméterrel kell kiszélesíteni, hogy utat engedjen az új oldalgyökerek kialakulásának.
 - Kerülje a tömörített mulcsréteg felvitelét! A tömörített réteg megakadályozhatja, hogy a levegő és a nedvesség elérje a fa gyökereit!
 - Kerülje a helytelenül tárolt mulcsanyagok használatát, mivel azok anaerob folyamatokon mennek keresztül!
 - Kerülje a karton felhordását a talajtakaró alá, hosszú időbe telik a lebomlása!

# A lombkorona természetes kezelése


A metszés támogatói szerint muszáj a fa lombkoronáját alakítani, különben a fa belseje és az alsóbb
ágak nem kapnak elég napfényt, a termések az ág végeken fognak jelentkezni, és súlyuk lehúzza,
esetleg letöri az ágakat. Javasolt ezért a fa csúcsának szűkítése, és a törzsön lévő ágak ritkítása.
Még egy metszésben nagy tapasztalatokat szerzett gyümölcskertész sincs a fa helyébe, csak a fa
"ismerheti" saját belső és külső feltételeit. A fa ezeknek a feltételeknek megfelelően alakítja ki
struktúráját, a metszőolló legfeljebb a belső feltételekben okoz változást. Ha körültekintően akarunk
eljárni, akkor meg kell vizsgálni a fa környezetét, hogy vajon milyen környezeti tényezők okozzák a
fa számunkra kedvezőtlennek vélt hibáit.

A külső környezeti feltételek tanulmányozása a fa helyének kiválasztásakor kezdődnek. Nem
elegendő azonban csak a pillanatnyi helyzetet felmérni, a fa növekedéséből és a környezet várható
alakulásból adódó változásokat gondosan mérlegelni kell.

A megfontolások között a környezet élő és élettelen tényezőinek egyforma fontossága van. Egy
másik fa, bokor, lágyszárú növény a fa szomszédságában, nemcsak konkurens a fény, tápanyag, víz
megszerzésében, hanem hasznos társ is lehet. 

A természetes gyümölcsészet módszer elsődleges megközelítése tehát a megfelelő fajtához a
megfelelő környezet kiválasztása. Ha ilyen környezeti feltételek nem adottak, akkor vagy elvetjük a
tervet, és más fajtát választunk, vagy a környezetet komponáljuk meg a kívánalmak szerint. Ez
utóbbi azonban mindig a nagyobb feladat.

# A metszés negatív hatásai:

 - Számos ponton sérülést okoz a fának, amelyek fertőzési kapuk.
 - A lombkorona metszésének láthatatlan következménye a gyökértömeg vesztése, mivel a gyökér a lecsökkent fotoszintetizáló felület miatt nem kap elegendő elsődleges anyagcsereterméket. A gyökerek egy része visszaszárad, és korhadást okozó gombák telepednek meg rajtuk.
 - Jelentős mennyiségű tápanyag termelő kapacitást távolít el, mivel nemcsak a lombkoronát csökkentjük, hanem ezzel párhuzamosan a gyökereket is megkárosítjuk. A fa reakciója, hogy új gyökereket és hajtásokat fejleszt. Az új gyökerek új talajrétegeket hálóznak be, és kihasználatlan tápanyagokat vesznek fel. Ez az oka annak, hogy a fa annak ellenére kiegyensúlyozottan terem, hogy fent is, és lent is megkárosították. De ez egyben lerövidíti a
 -  életét is, hiszen előbb utóbb kimerülnek az új utak, másrészt a fa állandóan el lesz foglalva azzal, hogy pótolja a megkárosított részeket. Ezért az elsődleges anyagcseretermékek termelése lesz a fontos, hiszen ezekből, szénhidrátokból és fehérjékből építi fel a testét. A másodlagos anyagcseretermékekre alig jut energiája. Márpedig a védekező képessége ezektől függ. Ezért van az, hogy az ilyen fákat permetezni kell, hiszen nem képesek az önvédelemre. Ha sem mesterséges, sem saját védelem nincs, akkor elpusztulnak.
 - Hormonális zavarokat okoz. A fa növekedésének minden mozzanata növényi hormonok által szabályozott. Ezek a fa bizonyos helyein termelődnek, majd áthelyezésre kerülnek oda, ahol szükségük van rá. A metszés megzavarja ezek áramlását, és összezavarja az áramlási utakat, 2 ezernél is több növényi folyamat sérül. Az auxin-citokinin útvonal megszakad, amely érinti a gyökerek és a vesszők növekedését. A hajtáscsúcsokban termelődő auxin, amely lefelé szállítódik, a gyökerek növekedésért felelős, ugyanakkor a citokinin, amely a gyökércsúcsokban keletkezik, és felfelé szállítódik, a hajtások növekedését, az oldalrügyeket stimulálja. Az auxin gátolja a citokinin működését a csúcsdominancia miatt.
 - Megváltoztatja a fa stabilitását. A fa életkora, életképessége szoros összefüggésben van a fa szerkezetével, amelynek egyensúlyban kell lennie. Ilyen fákat a természet tud nevelni, szigorú neveléssel és gyengéd gondoskodással. Az ember ezt metszéssel próbálja kialakítani, holott a fa szerkezetét a saját belső genetikai determinizmusa, illetve a környezet együtt szabja meg. Ha az ember olyan környezetbe helyez valamit, ami kényszeríti a fát arra, hogy eltérjen belső determinizmusától, pl., elhajlik az árnyék alól, akkor hiába hozza helyre ollóval a szerkezeti problémákat, azokat a környezet újra fogja termelni. Ezért akárhogyan is szaporítottunk egy fát - ami szintén nem közömbös kérdés - olyan környezetbe kell helyeznünk, amely megfelel az ő szaporodási és elterjedési stratégiájának. Ezzel a kérdéssel a gyümölcskertészkedés eddig nem foglalkozott.

# A metszés alternatívái:

 - Egy csemeténél nemcsak metszéssel lehet kiigazítani a szerkezeti hibákat. Ha muszáj, akkor a nem kívánt hajtás kifejlődését a rügynek az eltávolításával lehet megelőzni, pl., az ujjunkkal kifordítjuk a rügyet. De ezt sem érdemes tenni, ha a környezet determinációjából származik a gond. 
 - Ha már van rossz irányba növő hajtás, akkor tréninggel lehet ezen változtatni, a megfelelő irányba lekötjük a hajtást.
 - Sokszor az erőteljes növekedés a fa túlzott öntözéséből és nitrogénellátásából származik. A metszést elkerülhetjük, ha a növekedést serkentő gyakorlatot megszüntetjük.
 - A fa tudja a legjobban, hogy mit, miért tesz, hiszen a reakciója az optimális az adott külső és belső feltételekre. A kertészek a minél hamarabbi bőséges termésben érdekeltek, ezért a virágok eltávolításával a fát vegetatív szerveinek növekedésére sarkalják. A gyors növekedésnek azonban a fa szerkezete látja a kárát, egy laza szövetszerkezetű fa kevésbé lesz ellenálló a mechanikai hatásoknak, és az un., „kártevőknek”.
 - A fa minden korában, a korára jellemző egyensúlyra törekszik a vegetatív és szaporító szerveinek növesztésében. A számunkra feleslegesnek tűnő virágok és termések hivatása, hogy fékezzék a fa gyors növekedését, hiszen ez a fa hosszú távú érdeke. A természetben ez egy evidencia, ahol a zárt erdőben minimális fény mellett, de más egyedek segítségével edződnek és szelektálódnak ki a legrátermettebb fák.
 - A hajtások túlzott növekedésének megállításában szerepet játszanak az un., kártevők is. Emberi beavatkozás nélkül számos élőlény él a fákon, amelyeknek jelentős részét kártevőknek tekintik. 

A természetben általában egyensúly van a gazdaszervezet és a felhasználók között. Az ember nem szívesen látja versenytársait, félti a gyümölcsöt, és különféle növényvédelmi módszerekkel próbálja megsemmisíteni ezeket az organizmusokat. A barackfán tavasszal a Taphrina levélfodrosodást okoz, ami a levelek elvesztésével jár. Később a levéltetű gyengíti a növényt a fotoszintetikus termékek egy részének elszívásával. A levéltetvek táplálkozása során mézharmatot választanak ki, amelyet gyorsan birtokba vesz a fekete korom penész. Ezen túl a mézgás ágpusztulás, ebben egy gomba, és egy baktérium vesz részt, és a monília által okozott ágpusztulás is sújtja a fákat. Mindegyik károsító csökkenti a fotoszintetikus felületet, a levéltetű direkt módon elszívja az elsődleges anyagcsereterméket, vagyis kevesebb energia jut a fának a vegetatív és szaporító szerveinek növekedéséhez. A következmény az éves hajtások növekedésének csökkenése. A károsodás kimenetele ennél rosszabb is lehet, a hajtáscsúcsok visszaszáradnak, akár a fa el is száradhat. 

A „kártevők” száma természetes körülmények között az ökológiai limitáció miatt mérsékelt.
A levéltetvek természetes ellenségei közé tartozik a ragadozó katicabogár, a fátyolka és
közönséges zengőlégy lárvája, a karolópók, parazita darazsak, és kórokozó gombák. A
természetes ellenségek mellett egy egészséges fának megvannak a saját védekező
mechanizmusai is a másodlagos anyagcseretermékek révén. Egy magas biológia
változatossággal bíró környezetben számos olyan növény akad a fa közelében, amely
elriasztja, vagy magához vonzza a tetveket. Ezek közül néhány a fekete bodza, a
körömvirág, a cickafark, stb. Az önszabályozás következtében a fa károsodása
kiegyensúlyozott, nem letális, de a fotoszintetikus aktivitás csökkenése miatt a
hajtásnövekedés mérsékelt.

Még a metszést ellenzők többsége is egyetért azzal, hogy az őszibarack fát metszeni kell,
különben a hosszú hajtásvégeken termő gyümölcs lehúzza, és letöri az ágakat. Emellett még
a termés gyérítését is javasolják. A kertész természetesen gondosan védi a fáját a
"kártevőktől", igyekszik megelőzni, vagy elhárítani a konkurenseket. Jobb esetben ezt
biológiai védekezéssel teszi, rosszabb esetben kémiai növényvédő szerekkel. Minél
sikeresebb a védekezés, annál több fotoszintetikus felület marad épen, és annál hosszabb 
hajtások jönnek létre. Mivel ezek az elnyúlt hajtások nem tudják megtartani majd a
gyümölcsöt, ezért kell a metszőollóhoz nyúlni. A metszés következménye a fotoszintetikus
felület csökkenése, a gyökér károsodása, sebek létrejötte, amelyek egyben fertőzési pontok
is. A fa az így okozott veszteségeinek pótlása érdekében az elsődleges anyagcseretermékek
termelésére kényszerül, és kevesebb energiája jut a védekezésre.

Végül is egy ördögi körbe kerülünk, a bajt bajjal kell tetézni, a legyengült fa még több
permetezést igényel. Érdekes, hogy alkalmanként az éves hajtás háromnegyedét is
eltávolítjuk, nagyjából annyi csonk marad vissza, amennyit a „kártevők” hagytak volna. 

Összességében azt a tanulságot vonhatjuk le, hogy sajnáljuk a fánkat a „kártevők” miatt, de
nem sajnáljuk a metszés következményei miatt. Ökológiai szemlélettel nézve az esetet, azok
a bizonyos kártevő levéltetvek, egy rájuk épülő szerteágazó táplálékláncot tartanak el, éltetik
a biológia sokféleséget. Ha velük, a természettel dolgozunk, ha a sokféleségre támaszkodva
kiegyensúlyozzuk számosságukat, akkor megtakaríthatjuk a metszésbe, permetezésbe
fektetett energiát.

# A gyümölcsfák természetes védekezőképességnek elősegítése

Egy természetes ökoszisztémában a fák nincsenek egyedül, a cserjékkel, lágyszárú növényekkel
társulásokat alkotnak. A természetes ökoszisztémák önfenntartóak, a nagy fokú változatosságnak
köszönhetően. Mivel önfenntartóak, nincs szükségük arra, hogy trágyázzák, gyomlálják, öntözzék, a
kártevők ellen védjék őket.

Ha megértjük a különböző fajok között fennálló kölcsönös kapcsolatokat, akkor ebből az ismeretből
akár hasznot is húzhatunk. Tehát gyümölcsösünkben a természetes ökoszisztémák összetételét kell
utánoznunk, hogy egészséges, működőképes és termelékeny rendszert hozzunk létre.
A kertünkben lévő gyümölcsfák támogatására a fajra jellemző társításokat kell létrehoznunk. Ez, az
angolul guildeknek nevezett társítási elv a permakultúra gyakorta alkalmazott technikája. A
társítások az ember alkotta mini ökoszisztémák a fa körül.

A gyümölcsfák társításának számos előnye van. A monokultúrás gyümölcsösökkel ellentétben
helytakarékosak, mivel maximalizálják a kertünkben a hely kihasználást azáltal, hogy a más esetben
gyepesített, vagy felásott fa alatti területeken gyógy- és fűszernövényeket, ehető, vagy
dísznövényeket termesztünk. A társulás egyes növényei segítik a beporzást, mások elnyomják a
gyomokat, a tápanyagszint növelésével javítják a talajt, segítenek megtartani a nedvességet, és a
nagy biodiverzitás miatt növelik a rendszer ellenálló képességét. Segít az erózió megelőzésében is.

# Néhány alapelv a társítások létrehozásához

 - A fák társulásait jellemzően hat kategóriába tartozó növények alkotják: a más növényeket elnyomó, rovarokat, beporzókat vonzó, illetve másokat taszító, mulcsnak/komposztnak való, tápelemeket felhalmozó és rögzítő fajok.
 - Egyes növények egynél több célt szolgálnak a társításban. Pl. a szamóca kiváló elnyomó, korai virágai pedig a beporzókat vonzzák.
 - Nincs olyan szabály, hogy mind a hat kategóriából egy vagy több növényfajt kell ültetni.
 - A tartós állományhoz érdemes évelő és önvetésű növényfajokat választani.
 - Kerüljük, hogy mérgező és ehető növényeket ültessünk egy társaságba.
 - A társítás összetételét időnként változtatni kell, ahogy a fa és a társnövények növekednek, sokasodnak. Az ökológiai viszonyok megváltoznak, pl. egyes növények a megnövekedett  árnyék miatt visszaszorulnak. Ezeket a növényeket át lehet ültetni egy másik gyümölcsfához, vagy komposztálódhatnak a gyümölcsfa alatt.
 - Nincs univerzális, minden fajhoz és helyhez alkalmas társítás, mivel a helyek az ökológiai viszonyok tekintetében eltérnek. A növényeket a helyszín ökológiai viszonyai szerint kell kiválasztani (talaj pH-ja; nedvesség; mikroklíma; fény; stb.).

# Társításokban alkalmazott leggyakoribb növények és szerepük

Az eredetiben itt van egy táblázat, ezt most nem fogom újra szedni.

# Néhány általános (nem helyspecifikus) gyümölcsfa társítás

 - **Alma**: másik alma beporzónak, körte, pitypang, snidling, vöröshagyma, rebarbara, gyűszűvirág, rozmaring, bazsalikom, oregánó, kakukkfű, koriander, vörös here, bab/borsó
 - **Körte**: másik körte fajta, sarkantyúka, gyűszűvirág, fokhagyma, snidling, vöröshagyma, póréhagyma, borágó, fehér here
 - **Szilva**: gyűszűvirág; büdöske; sarkantyúka; kapor; fekete nadálytő; koriander; levendula
 - **Fás társak**: kajszi, kökény, galagonya és egy közös mikorrhíza gomba: tövisalja-gomba
 - **Kajszi**: cickafark; bazsalikom; varádics; istenfa; snidling, fokhagyma; vöröshagyma; fekete nadálytő; kecskerágó; orvosi zsálya; borágó; citromfű
 - **Meggy**: lucerna; csalán; nadálytő; kakukkfű; snidling, fokhagyma; kecskerágó; fekete ribizli; rebarbara
 - **Cseresznye**: kakukkfű, lucerna, metélőhagyma, vöröshagyma, kamilla, oregáno, körömvirág, koriander, százszorszép, fekete bodza, som, istenfa, fekete ribizli.
 - **Mandula**: törpemandula, mariskabarack, metélőhagyma, kapor, kasvirág, fokhagyma, levendula, menta, sarkantyúka, eper, kakukkfű, bükköny, cickafark
 - **Dió**: fekete málna; cseresznye, szilva, enyves éger
 - **Birs**: tő és gyökérsarjakat meg kell hagyni, fekete bodza a fa közelében, vörös és fekete ribizli, bab, bükköny, fokhagyma, sarkantyúka, körömvirág, szúrós gyöngyajak, menta, snidling, fehér árvacsalán
 - **Naspolya**: birs, eperfa, fekete berkenye, fekete nadálytő, fehér here, snidling, fokhagyma
 - **Szelídgesztenye**: kocsánytalan tölgy, mogyoró, vadcseresznye, meggy, szilva, berkenye, naspolya, erdei szamóca, málna, szedermálna, fekete ribiszke, piros- és fehér ribizli, kék áfonya, piros áfonya, szeder, bodza, egres, fanyarka - savanyú talaj, északi kitettség

# A gyümölcsfák természetes szaporítása

Minden élőlény alapvető tulajdonsága a folyton változó környezethez való alkalmazkodás. A
különböző élőlények más és más alkalmazkodási stratégiát folytatnak. A fák, köztük a gyümölcsfák
is, a szaporodási és elterjedési módon keresztül alkalmazkodnak a környezeti változásokhoz.

A szaporodási mód lehet ivaros és ivartalan, amelyek rendszerint egy időben fennállnak. A
párhuzamos utak megléte alapvető jelentőségű az alkalmazkodásban. Az ivaros szaporodás a
genetikai változatosságot biztosítja, amely felkészülés a változó környezet kihívásaira. Az új fajták
folyamatos „gyártása” a sokféleséget készíti elő, amelyből egy környezeti változás esetén a
szelekció válogat. Ezzel szemben a vegetatív szaporodás egy meglévő környezeti feltételhez
alkalmazkodott, bevált formát tart fent, amíg azt a környezet relatív állandósága lehetővé teszi.

A kétféle szaporodási mód kétféle elterjedési stratégiát tesz lehetővé. Az ivaros szaporodás esetén a
fák termése, ivartalan szaporodás esetében a tő és gyökérsarjak, vagy a vegetatív részek
meggyökeresedése biztosítja az elterjedést.

A kétféle elterjedési stratégia egyszerre van jelen, a sikerességük azonban faj/fajtafüggő. A
különböző fajok más és más stratégiát folytatnak a társválasztásban. Vannak kifejezetten magányos,
szabadon álló fákat létrehozó fajok, mint, amilyen a körte, alma, kajszi, őszi, mandula. Mások más
fafajok egyedeivel társulnak, pl., a cseresznye, berkenye, dió. A harmadik csoportba az önmagukat
gyökérsarjakkal klónozók tartoznak, mint amilyen a birs, meggy, mogyoró, szilva, és a cseresznye.

A termésről, magról történő elterjedésben a szél, víz, gyümölcsfák esetében inkább közvetítő
szervezetek – madarak, emlősök – játszanak szerepet. Közvetítők esetében a fa messzire és 
magányos pozícióba kerülhet az anyafától. Ilyenkor főgyökérrendszert fejleszt, és magányosan kell
megküzdenie a környezeti hatásokkal (pl., szél, napfény, mikroklíma), viszont élvezheti a fény
bőségét, amelyet a legtöbb gyümölcsöt termő fa megkövetel.

A vegetatív úton történő elterjedés leggyakoribb esete a gyökérsarjról történő elterjedés. Ennek a
hatósugara lényegesen kisebb, mint amikor közvetítők útján terjed a mag. A szülő egyed
gyökérsarjakkal önmagát klónozza, amelynek során egy sűrű állomány alakul ki. Ennek a
klóntelepnek az egyedei nem rendelkeznek főgyökérzettel, csak járulékos gyökereik vannak. A fák
stabil helyzetét ebben az esetben a társas lét biztosítja, egymást óvják a széltől. Közösen védik a
talaj nedvességet, kedvező mikroklímát alakítanak ki. A közös gyökérzet szerepet játszik az egész
telep táplálékellátásában és az információ áramlásban. Ha kellően hosszú időt élt meg egy ilyen
közösség, akkor ektomikorrhíza hálózat is kialakul, amely a szintén a hálózatos működést
támogatja. A sok jóért cserébe azonban le kell mondani a jó benapozottságról.

Ennek a társas létnek az előnyeit egy ősgyümölcsösben tapasztaltuk meg szilvafák esetében. Egy
elhanyagolt ősgyümölcsös felújításának alkalmával a területen honos 16 fajta szilva mellé egy új
fajtát telepítettek, mintegy 200 egyedet. A tavaszt egyetlen fa sem élte meg, a kérgét megrágták a
nyulak, és elpusztultak. Feltűnő volt, hogy az ott honos 16 fajta szilva fiatal gyökérsarjai
sértetlenek, noha csak néhány évesek. Mint kiderült ezek a sarjak a közösség védelmét élvezik, a
magányosan beültetett, közösségi támogatás nélkül maradt egyedekkel szemben.

A szilvának ez a közösségi stratégiája kiszámítható környezeti feltételek mellett háttérbe szorítja az
ivaros szaporodást, ám, ha egy változás megtizedeli a közösséget, akkor a termésmennyiség
növelésével a fa a magok számát gyarapítja. Az egyébként nehézkesen kelő magok nagy száma a
garancia arra, hogy legyen esély a fennmaradásra, és a változó körülményhez való alkalmazkodásra.

Az ember nemesítő munkája által, a tudatos szelekció során a számára előnyös tulajdonságok
kialakítására, majd megőrzésére törekszik. A tulajdonságok megőrzésének a leggyakoribb módja a
vegetatív szaporítás. Ivaros, magról történő szaporítást ma már csak a nemesítési munka során
használnak, illetve néhány előnyös tulajdonsággal rendelkező vadonélő gyümölcsfajból állítanak
elő alanyt magról. Ezek magoncok, természetes körülmények között is megtalálhatók, mint például
myrobalán, sajmeggy, vadmeggy, vadcseresznye, vadőszibarack és vadkajszi.
Ma azt tartják, hogy a vegetatív szaporításnak számos előnye van. Az utód teljesen megegyezik az
anyafával, a fa korábban fordul termőre, mi választhatjuk meg az alanyt, és a csíraképtelen magot
hozó fajták is szaporíthatók ezzel a módszerrel. Ugyanakkor a vegetatív szaporítási módszerrel
lemondunk a genetikai változatosság által kínált sokféleségről, és a változó környezethez való
alkalmazkodásra való felkészülésről.

Ha a természetes gyümölcskertészet útján járunk, akkor figyelembe kell vennünk a vegetatív és
ivaros szaporodás párhuzamosságát, és mindkettő szaporítási módszert meg kell tartanunk. Bátran
kísérletezzünk tehát, hogy egy-egy magból milyen utód fog megszületni, és használjuk a sarjakat is
a tulajdonságok megőrzésére.
