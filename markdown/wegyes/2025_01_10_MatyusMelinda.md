---
authors:
- Laborczi Dóra
categories:
- Magyar Kurir
title: "Lelkésznő-backstage: nagyinterjú Mátyus Melindával"
date: "2020-02-03"
---

> https://kerkult.substack.com/p/lelkeszno-backstage-nagyinterju-matyus
> Keresztény Kultúra

**Visky András író „lelkésznőregényként” definiálja a kötetedet, de nem minden történet ér össze, vagy kapcsolódik a lelkésznő karakteréhez, sőt az egyik teljesen kilóg.**

A többi viszont – ez szintén Visky András kifejezése – egyfajta nevelési regényként összeolvasható, és nagyjából mindegyik történetben megjelenik vagy a lelkésznőség, vagy az ő világa. Vagy az, aki ehhez a világhoz közelít, de az végül nyitott kérdés marad, hogy az miként ér véget, hová fut be.

**A kántor lánya című fejezetben megjelenik egy soknyelvű romániai evangélikus gyülekezet, ahol a címbeli karakter a főszereplő. Mivel a legtöbb fejezetben Melinda, a református lelkésznő az elbeszélő, felmerül a kérdés, hogy mennyiben feleltethető meg ez a fejezet a te tapasztalataidnak, és mennyiben fikció.**

Ez a rész teljesen fikció, amit a szöveg hangulatával is akartam érzékeltetni, ezért egy apokaliptikus hangvételű, a realitástól elemelt szöveg született. A többnyelvűség persze nem fikció, csak maga a karakter, akit megformáltam. A temesvári belváros főterén, a körforgalom közepén áll az evangélikus templom, egyébként ez volt a temesvári reformátusok temploma is, és sokáig az evangélikusokkal közösen használták. Ez tűnt észszerűnek, mivel Temesvárra sokáig nem engedték betelepülni a reformátusokat; csak a római katolikusok jöhettek, majd az evangélikusok is, ha német ajkúak, majd a magyar evangélikusok, és legvégül a magyar reformátusok, tehát ők kevesen voltak. Mária Terézia idejében kezdődött el a betelepítés folyamata, és bizony nem szívesen látták itt a magyarokat elég sokáig. De közben betelepültek a szlovákok, a vegyes házasságok folytán pedig román evangélikusok is tartoznak a gyülekezethez, tehát az elmúlt száz évben adott volt ez a négynyelvűség.

A szászok voltak a legtöbben, ők adták az alapját a gyülekezetnek. Ahogy ezt a sajátos nyelvi helyzetet véggigondoltam – hogy a szász, a magyar, a szlovák és a román nyelv együtt hangzik ebben a liturgikus térben –, beindította a fantáziámat. Fantasztikus, milyen hangulat lehet egy ilyen térben. Egyébként nem állunk messze egymástól, reformátusok és evangélikusok, mert egyetlen teológia van Kolozsváron, a protestáns teológia, és ott végeznek a református és evangélikus lelkészek egyaránt, a temesvári evangélikus gyülekezet lelkésze is évfolyamtársam volt.

**Ezen a teológián volt egy – negatív – női kvóta is sokáig, ha jól tudom: csak meghatározott számú női hallgatót vettek fel egy-egy évfolyamra.**

Igen, ezt már az utóbbi években megszüntették, de tényleg csak a közelmúltban, mert nincsenek jelentkezők. De ez mindig így van: ha egy terület elértéktelenedik, akkor jöhetnek a nők.

**A nyelvi kérdésre visszatérve: minden vallásnak megvan a maga nemcsak verbális, de spirituális nyelve is. Az az érdekes ebben a fejezetben, hogy ez a kaotikus soknyelvűség mégsem jár együtt spirituális soknyelvűséggel. Spirituális nyelven azonban nem lehet egyszerre többet beszélni, tehát nem lehet egyszerre muszlim és keresztény, evangélikus és református egyidejűleg egy liturgia. Erről mit gondolsz?**

Tény, hogy a vegyes házasságból származó emberek is identitást választanak, ha erre gondoltál.

**Ez a probléma talán még jobban kiéleződik Romániában, ahol a vallás egyszerre vallási és nemzeti, illetve felekezeti és nemzeti kérdés is.**

Bizonyos értelemben mégiscsak spirituálisan is elkülönböződnek ezek az emberek egymástól, a nyelvüknek megfelelően, mert úgy gondolom, hogy egy szlovák evangélikus spirituálisan is más nyelvet beszél – a kulturális háttere miatt is –, mint mondjuk egy német; egy német szintén mást, mint egy magyar, pláne egy román; mert spiritualitás és kulturális háttér kölcsönhatásban léteznek. Egy román ember, aki például egy vegyes házasság révén protestáns közösségbe kerül, tisztábbnak érezheti, letisztultabbnak tetszhet neki ez a közeg, a mi liturgiánk, és örömmel csatlakozik a gyülekezethez. De egész biztos, hogy spirituálisan ezzel együtt más nyelvet beszél, misztikusabb, keletiesebb spiritualitású. Az én tapasztalatom is az a gyülekezetemben, hogy jönnek olykor vegyes házaspárok, ahol a román fél rácsodálkozik, milyen izgalmas ez a letisztult biblikusság. De inkább kuriózum marad a számára. Igen, neki spirituális nyelvet kell váltania, és ez felnőttkorban nehézkes.

**Úgy tudom, hogy nem lehet az erdélyi magyar református liturgiát románul tartani vagy az erdélyi magyar református énekeket románra lefordítani, mert ennyire erős a felekezeti hovatartozás nemzetiidentitás-képző része, de ez adott esetben akadálya lehet a helyi román anyanyelvű emberek felé végzett missziónak.**

Hogyha keresztelési szolgálatról vagy temetésről van szó, akkor én két nyelven szolgálok, hogy megértsék, tudják követni a román anyanyelvűek is a prédikációt. Nem feltétlenül otthonos nekik ez a spirituális közeg, általában nagyon kívülről figyelik, még ha szimpátiával is. Ebben sajnos nem kapunk segítséget fentről, a mindenkori kerület mindenkori vezetőségétől, nincsen konszenzus, nincsen zsinati határozat. Magánakcióink vannak, mindenki a gyülekezeten belül a saját elképzelései alapján hozza meg ezeket a döntéseket, és ez esetleges is lehet. Én az elején csak magyarul szolgáltam. Székely származású vagyok, tehát nem is beszélek anyanyelvi szinten románul, mint az itteniek, akik gyerekkoruktól kezdve kétnyelvű közegben élnek.

Ahogy teltek az évek, kezdtem úgy érezni, hogy nemcsak híveket veszítünk, hanem éppen a hitemnek a lényegét, vagyis pont a missziót, a fontosabbik részt tagadom meg. Erről én nem kérdeztem meg senkit, hanem egyszerűen fokozatosan elkezdtem két nyelven szolgálni.

Eleinte csak a temetéseken, mert kicsit idegenkedtem attól, hogy a templomban is bevezessem ezt, de végül egyértelművé vált számomra, hogy inkább megszólalok románul a templomban, mint hogy a jelenlévők egy része ne értsen semmit.

**Eszerint rendszeresen eszerint román anyanyelvű emberek a gyülekezetedbe?**

Igen, de a magyar anyanyelvűek is tulajdonképpen jobban tudnak románul, mint magyarul. Tehát egy egyszerűbb magyar nyelvet beszélnek, a legtöbben nem magyar iskolát végeztek.

**Visky Andrásra visszatérve azt is írja a kötet elején, hogy „különös testi szenzációk találták meg saját nyelvüket Mátyus Melinda sodró erejű prózájában”. Amikor elkezdtem olvasni, akkor nekem is szomatikus tünetem lettek, annyira mélyről, belülről írsz, de talán ez szándékos is a részedről. Mi az oka annak, hogy ennyire nyers, bátor és testi ez a regény, holott spirituális ember vagy?**

Szerintem a szövegek is spirituálisak. De talán azért is ennyire testi, mert nem vagyok már abban a korban, amikor még óvatoskodnék, nehogy bajom származzék ebből, és az sem foglalkoztat, ki mit gondol.

Az sem érdekel, hogyan befolyásolja a megítélésemet a könyv mondjuk egyházi körökben. Másrészt viszont fontos számomra, hogy saját tapasztalataimról írjak, például arról, hogy nagyon ideális emberképe van a kereszténységnek, ezen belül különösen a bethánista [a két világháború között működő Bethánia Egylet nevéből – a szerk.] belmissziós ébredési mozgalomhoz tartozó híveknek. Édesanyám felmenői – érdekes módon mindig csak női ágon – ehhez a vonalhoz tartoztak. Nem voltak kirekesztőek, nagyon intenzíven és szerintem nagyon önazonosan élték meg a hitüket, egy nagyon szegény világban, háborús körülmények között. Ilyen karakter volt a dédanyám, Lídia, aki a könyvben is egyfajta ősanyaként megjelenik.

**Akkor ez az egyik életrajzi elem a regényben.**

Igen, vannak benne életrajzi elemek, de ezek csak arra jók, hogy a fikció rendesen el tudjon helyezkedni. A fikció nem működik, hogyha minden csak lebeg.

**Mert a lebegésnek nincs teste.**

Pontosan. Viszont érzésem szerint az idősebb generációnak nem okozott ekkora gondot a test és a lélek összeütközése, mint a későbbiekben. Szerintem még a ’30-as, ’40-es években nagyon természetes módon élték és kezelték a test és lélek egységét, a következő generációk viszont egyre kevésbé. A családomban és a gyülekezetemben is ezt tapasztaltam. Ebben a közegben már bibliaórákon, ifiben, családban egyaránt a lélekre koncentráltunk, a test csak akadályozza a lelket, azaz magát a hívő életet. A testünkkel lehetőleg ne csináljunk semmit, ha igen, ne beszéljünk róla.

Prűddé váltunk. Nem beszéltünk semmilyen testi dologról, problémákról, kívánságokról, gyakorlatilag nem létezett a testiség, a szexualitás. Ez bűnös vagy szégyellnivaló dolog volt, amiről nem beszéltünk, én ebben nőttem fel. És ez nyomot hagy az emberben, nem tudsz már felnőttként sem igazán szabaddá válni.

Elhatároztam, hogy nem fogok finomkodni, és onnantól kezdve, hogy egy lelkésznő az író – ráadásul még az is lebegtetve van, hogy a szövegekben szereplő lelkésznő és a szerző azonos, hiszen a szöveg játszik azzal, hogy a két név azonos –, a szövegekben jelen lévő testiség nagyon hangsúlyossá válik. De újból hangsúlyozom, remélem, legalább ennyire spirituálissá is.


Az is nagyon érdekes, izgalmas volt számomra, ahogyan a Károli-Biblia nyelve összeér a népi, paraszti kultúra nyelvével. A paraszti nyelv mindig nyersebb, hiszen nem annyira kiművelt, kimódolt, mint mondjuk a polgárság nyelve, és ennek a paraszti hitnek a nyelve maga a Károli-Biblia, illetve annak a közösségnek, amelyről írok, a hallelujás énekeskönyv szintén meghatározó. Ahogy összeér ez a két nyelvi világ, azt megírni is nagyon izgalmas. Szerettem volna ezt az érintkezést egymáshoz közelíteni spirituálisan is. Lelkileg is érdekes, hogy például egy földműves, akinek nagyon kemény élete van, hogyan tudja befogadni ezeket a finomabb, spirituálisabb tartalmakat, és ez a kettő hogyan helyezkedik el a lelkében. Ezt a két nyelvet próbáltam egymáshoz közelíteni, nyelvileg megfogni.

**Ebből a közegből érkezve még inkább meglepő lehet, hogy a szöveget egy lelkésznő írja, és mégis ennyire testi. Kaptál ezzel kapcsolatban bármilyen rossz kritikát, vagy tapasztaltál ebből adódóan bármi kellemetlenséget?**

Még nem. Édesanyámat a csúnya szavak zavarják, valószínűleg tudat alatt éppen ezért használok a szövegekben ennyi csúnya szót.

Otthon teljesen sima nyelvet beszéltünk. Semmilyen dühöt nem lehetett kifejezni. Ez a szőnyeg alá söprés, ez a minden körülmények közötti jókislányság a lelkedre ül, az agyadra megy. Valószínűleg ennek mentem ellenébe ezzel a szóhasználattal.

**Több régebbi szöveged is szerepel a kötetben. Hogyan álltak össze ebben a formában egy könyvvé?**

Nem ez volt az első változat, persze. Elküldtem Nagy Boglárka szerkesztőnek egy javaslatot hosszabb és rövidebb szövegekkel, kettő nem is volt kész még azok közül, amelyek végül bekerültek a kötetbe. Ő megfogalmazott néhány kritikát, hogy például túlságosan széttartó a szöveghalmaz, hogy túlhajtok egy érzelmes, kimódolt nyelvet, és nincs íve a kötetnek. Az ő segítségével kezdtem el megérteni, hogy mit jelent kötetben gondolkozni. És mivel amúgy is voltak ilyen témájú szövegeim, lelkésznőszövegek, illetve ezek voltak túlsúlyban, amelyekben a nőiség, a lelkésznőség dominált, egyre tudatosabbá váltam. Amikor megszületik egy ötlet vagy egy-két mondat a fejedben, az még sokfelé fordulhat. De ha kötetet szeretnél, egy bizonyos kötetet, amelynek témája, hangulata, stílusa van, akkor arrafelé tereled a szöveget, illeszkednie volna jó. Így alakulgatott. A férfi elbeszélőket a könyvben szintén Nagy Boglárka hatására írtam meg. Felhívta a figyelmemet arra, hogy az elbeszélői pozíciók nagyon egysíkúak, és izgatni kezdett, vajon tudnék-e férfikaraktert írni egyes szám első személyben. De az egyik ilyen elbeszélői pozícióban is ott sertepertél Melinda, a lelkésznő, viszont az elbeszélő, azaz Józsi bácsi szemszögéből, ezért teljesen mássá válik, nem egy lelkésznő mondja, csak mondja a magáét.

**Változatos felekezeti hátterű keresztény nők közös tapasztalata lehet az, hogy a nőt, a nőiességet, nőiséget nem tudják megélni az egyházban, mert nincs ilyen szereprepertoár vagy minta: az ember nőként vagy anya, vagy apáca (vagy ugye prostituált, amivel senki nem szeretne azonosulni). A lelkésznőknek különösen nehéz lehet a helyzetük ebből a szempontból, hiszen a palást évszázadokon keresztül férfitesteket takart. Szokták azt is mondani, hogy megfigyelhető az a jelenség, hogy ha egy nő ezt magára veszi, férfias szereprepertoárt is felölt. Ezzel kapcsolatban neked milyen megéléseid vagy küzdelmeid vannak, és adott esetben ezek hogyan csapódnak le a szövegeidben?**

A hagyománya még nagyon szűk, rövid ennek a női lelkészségnek. Valóban érezheted azt, hogy egyfajta maszkulinitást elvárnak tőled, miközben nagyon is figyelnek rád nőként is. Ez érzékelhető egy tekintetben vagy abban, hogy azt mondják, „milyen jól áll a szoknyája”. És ezek a mondatok főleg férfiaktól érkeznek, de olykor idősebb nők is érzékeltetik veled, hogy ne légy túl nőies. Tehát neked nőként meg kell találnod azt a kényes középutat, amely annyira keskeny, hogy már szinte kötélen táncolsz, de nincs más választásod, ne is told túl, tehát ne légy szexuálisan, erotikusan nőies kisugárzású, viszont legyél ápolt, nehogy lenőjön a hajad például, mert mégicsak te vagy az, aki kiállsz középre, ráadásul a szószékre minden vasárnap. Azt is észrevettem magamon, hogy bár a lelkészség nemcsak a szószékből áll, de ez áll a középpontban, a saját tudatod szerint is, itt és ekkor szólalsz meg Isten „tolmácsaként” – nos, én a szószéken vagyok a legslamposabb. Nem magamra figyelek. Valahogy a lelkész az én fejemben és a szívemben semleges nemű, így én is semleges neművé válok.

Amikor Isten szól, beszól, nincs helye a nemiségnek; én nőként nagyon keveset mutatok meg és engedek ki magamból vasárnap.

Biztosan nem véletlenül alakult ez így. Vannak viszont más szolgálatok, szolgálati terek: családlátogatás, bibliaóra, akár temetés, ahol a nőiség szóhoz és levegőhöz jut. Sokáig például nem is én temettem, mígnem rájöttem, hogy én ismerem a híveimet, és észrevettem, hogy jobban szeretik az én szolgálataimat, pont azért, mert személyesebbek, többet tudok róluk. Egy temetési szituáció is nagyon kettős. Egyrészt egy férfias alaphelyzet, meg kell szólalni, nem érzékenyülhetsz el, másrészt viszont azt is tapasztaltam, hogy sokszor nagyon empatikusak velem a hívek. Igen, engem is vigasztalni kell olykor. Nem olyan rég egy közeli barátnőmet temettem, aki presbiter és nőszövetségi tag volt, és megnyugtató volt, hogy elfogadják, hogy emberként is jelen vagyok, nem csak lelkészként, ráadásul nőként ezek a helyzetek nehezebbek.

**Nagyon sok vonatkozása van ennek a témakörnek.**

A legtöbb esetben nem a gyülekezetek sara, hogy a nők a nőiességüket nem tudják megélni, hanem ennek a hagyománynak, amibe automatikusan belekapaszkodunk, és folytatjuk.

Férfiak vezetik az egyházat, férfi püspökök, férfi esperesek vannak, a férfiak dominálnak nálunk a lelkészi karon belül is. Magyarországon már többen vannak nők, és nyilván ezt az is meghatározza, hogy mennyire van közös gondolkodás ezekről a dolgokról. Mi most itt ketten elbeszélgetünk erről, vagy a lelkész kolléganők szintjén, de úgy komolyan, teológiailag nem esik szó arról, hogy ez probléma, és hogy mit tehetnénk azért, hogy elmozduljunk erről a holtpontról, ilyen szinten nem kapunk segítséget.

**Az embernek az az érzése a regényt olvasva, mintha a backstage-ben lenne, tehát a lelkésznő lelkének a legsötétebb zugában, amit egyébként soha fel nem tárnál mások előtt. Ehhez a kíméletlen, nyers néven nevezéshez honnan vetted a bátorságot, és mi a célod ezzel?**

Azzal együtt, hogy a Melinda nevű lelkésznőt folyamatosan szerepeltetem a könyvben, a könyv fikció. Olyan fikció, amely azokat a kérdéseket tematizálja, amelyek szerintem megkerülhetetlenek. Szándékosan lebegtetem a szövegekben a szerző jelenlétét, pont azért, hogy felerősödjenek a témák. Ezzel együtt fikció. Szépirodalmat nem írhatsz, hogyha dogmatikus módon állsz hozzá, tehát hogyha az van a fejedben, hogy hogyan kell írni, hogyan és kinek kellene megfelelni. Ha ez van benned, írj hitépítő cikkeket gyülekezeti folyóiratokba. Nem kevesebb semmivel az sem. Csak más. A szépirodalomnak viszont más a nyelve.

Lehet, hogy lehetne kevésbé nyersen írni, de megpróbálok radikális lenni, és addig a határig elmenni, ami még nem kontraproduktív, többet mondani annál, mint ami van, hogy valami meg is maradjon.

Hogyha szép, sima szöveget írok sima nyelven, akkor hiába mondok el fontos dolgokat, elszáll, másként csapódik le, nem olyan erősen, nem olyan intenzíven. Talán erre mondod, hogy szomatikus tüneteket váltott ki belőled.


**De ez nem baj, merthogy te is sokszor szomatikus folyamatokról írsz. Az első fejezetre gondolok, ahogy akár az anyák, a nők, anyasebek kérdését taglalod úgy, hogy ezek összefüggésben állnak egy kislány legalapvetőbb testi folyamataival. Ez tiszteletet ébreszt bennem.**

Ezen csodálkozom, hogy ezt bátornak vagy ennyire radikálisnak érzed.

A hétköznapokat fogom meg, és a hétköznapok ilyenek vagy ilyenek is. De visszatérve még a női-férfi lelkészség kérdésére, tegyük azt is hozzá, hogy egy férfi lelkész esetében ezek a kérdések fel sem merülnek. Tehát a férfitest rendben van úgy, ahogy van. Ha ápolt, akkor az nagyszerű, milyen vagány, milyen sármos a mi lelkészünk, de mellékzörejek nélkül. Ha elhanyagolt, akkor sajnáljuk, és empatikusak vagyunk. Az is elég gyakori, hogy ha van egy távolságtartó lelkészünk, akkor ő pláne semleges nemű lény, és valahogy ez is a kimondatlan cél.

Amikor ezekről a szomatikus dolgokról beszélünk, így a karácsonyi időszak környékén a megtestesülés is eszünkbe juthat, hiszen Jézus születése is egy radikális megtestesüléstörténet, amelyben egy nő szülőcsatornáján keresztül, síró kisbaba formájában érkezik közénk a Megváltó. Onnan indultunk, hogy ezek a testi dolgok látszólag nagyon távol vannak a spiritualitástól, miközben pont a karácsonyi sztoriban nyilvánvaló, hogy ez a kettő összeér.

Elég bántó szerintem, hogy a test kétezer éves hagyománya így alakult, ahhoz képest, hogy Jézus a testét ajánlja fel, és a testén keresztül azonosulunk vele az úrvacsorában, illetve eleve a legradikálisabb testiség az evangéliumban maga az origó, hogy Isten megtestesült. Engem a megtestesülésben a törékenység, a védtelenség szólít meg leginkább, számomra ez a legerősebb üzenet.

A kötet Isten velünk, viszontlátásra című elbeszélése anyákat formál meg, három anya küzdelmes életét, és minden esetben ők viszik tovább a hit szálát, a nők, az anyák. És mindig a gyermekhez kapcsolódik a csoda. Ezek a nők a saját történetüket írják bele a Bibliába, abba a történetbe, amibe bele tudnak kapaszkodni, amelyik a legközelebb áll hozzájuk.

Történik egyfajta beleíródás a Szentírásba. Az enyémmé válik azáltal, hogy beleírom magam, és nem úgy kerülök ki belőle, mint ahogy belekerültem. Gazdagabbá váltam, mert Isten elfogadott, viszem magammal. Hogyha így kapcsolódunk a Szentíráshoz, ez már önmagában csoda. Így már eleve könnyebb az élet.

Beleírtam a Bibliába, illetve összeírtam a Bibliával ezeket a családi történeteket. Ahogyan Jézus többször, sokszor elmondja: „hited megtartott téged”, itt is tulajdonképpen ilyen megtartó történetek vannak, jelenkori megtartó történetek. Az anyák hite ebben a történetben megtartotta magát az életet, a gyermek életét. A testet itt tartotta. A gyermeket szinte a földből kaparták vissza. És még csak nem is ez a legfontosabb, hogy megtartották, a fontosabb, hogy Isten benne volt a történetben. Ezért írhatják a Biblia lapszéleire.

**A lelkésznőt „használod” az irodalomban, a szövegeidben, a tapasztalataidat is beleírva akár. Átviszed az irodalmat a prédikációidba is, az író is megjelenik a lelkésznőben, a művész a gyülekezetben? Hogyan válik el ez a két szerep, vagy hogyan integrálod?**

Kevésbé van jelen az írás, tehát az író Melinda a lelkésznő életében vagy munkájában, mint a lelkésznő az íróban. De nincsen szó két személyről, skizofrén nem vagyok. Valószínűleg a nyelvet a szószéken talán erősebben használom, vagy talán az átlagnál erősebben rá tudok fogalmazni kérdésekre. Sűrítettebben. De ez sem biztos. Azt viszont érzem, hogy a prédikációim nyelve folyamatosan sokat egyszerűsödött. Ahhoz képest, hogy milyen elszállt fiatal nő voltam a lelkészői szolgálatom legelején, igazi irodalmár, idézeteket is pattogtattam, elvont teológiai nyelvezetet használtam, mint ahogy valószínűleg mindenki más huszonévesként, rájöttem az idők során, hogy nagyon egyszerű nő vagyok minden tekintetben. Az írói nyelvem és a lelkészi szolgálatomban használt nyelv között az egyszerűség egy közös pont. Minél egyszerűbben bonyolult és mély dolgokat.

**Ez az egyszerűsítés is a női érésnek köszönhető?**

Ez is bizonyára számít, ötvenes nőként már nem csilingelsz fölöslegesen, de ennél fontosabb, hogy az emberekhez közelebb kerültem, kíváncsibb vagyok rájuk, mint régebben, szívesebben segítek, és minden tekintetben elérhetőbb vagyok számukra. Ezzel párhuzamosan rájöttem, hogy nem csillogni kell a prédikációban, az üzenetet eljuttatni, és ha ennek a levét az általad alkalmasabbnak ítélt nyelv issza meg, ám legyen, az üzenet a fontosabb. És végső soron az írásban, az élő beszédben is igaz az, hogy nehezebb egyszerűen elmondani egy bonyolult dolgot, mint megtömve szakkifejezésekkel.

**Mi az egyszerűen megfogalmazható célja és üzenete a regényednek szerinted?**

Didaktikus célkitűzéseim nem voltak. A legfontosabb az volt, hogy jó könyv szülessen. Ezt viszont döntsék el az olvasók. Tusakodó embereket kanalaz fel Isten a regényben, leginkább nőket. Ez üzenetnek sem kevés. És mindennek egy lelkésznő jár utána, szerettem volna felhívni a figyelmet a lelkésznő jelenségére is.

**Az egyházi közegből született szövegek sokszor egyfajta belső elhallgatásban fogannak, és amikor az ember veszi a bátorságot, hogy elmondja a nyers valóságot, abban van egyfajta öngyógyítás is. Te is így élted meg?**

Az, hogy kimondasz valamit, már önmagában pozitív lehet, és megkönnyebbülést hozhat.

Hogyha én mint lelkésznő hangsúlyzom, hogy igen: a testünkkel és a testünkben élünk, és ezt nem kell szégyellni, az lehet felszabadító, inspiratív vagy biztató is a belterjes közeg felé. Azoknak pedig, akik nem keresztény közeghez tartoznak, érdekes lehet ennek a könyvnek a befogadása vagy olvasása olyan szempontból, hogy láthatják, egy keresztény ember is hasonló problémákkal küszködik.

Ugyanúgy megküzd a testével, ugyanolyan nehézségekbe ütközik, tehát láthatják, hogy ez nem annyira távoli közeg, nem kell annyira félni tőlük, tőlünk, mi is testben élünk és küszködünk, csak másként gondolkodunk, máshová szeretnénk eljutni, és más utat választunk.

De nekem maga az írás a megkönnyebbülés.

NÉVJEGY

Mátyus Melinda (1970), újmosnicai lelkész és író, családos. Kolozsváron teológiát, Szegeden összehasonlító irodalmat tanult. Eddigi kötetei: MyLifeandMyLife (Ugly Ducking Presse, 2023), Inkább az enyém (Jelenkor Kiadó, 2024)


Az interjú eredeti változata az Egyházfórum folyóirat 2024/4. számában jelent meg.

# Kurir

## Toll és palást – Beszélgetés Mátyus Melinda íróval, lelkipásztorral

> Szerző: Lácai Kovács József - Magyar Kurír - Az írás nyomtatott változata az Új Ember 2022. december 11-i számában, a Mértékadó kulturális mellékletben jelent meg. 
> https://www.magyarkurir.hu/hirek/toll-es-palast-beszelgetes-matyus-melinda-iroval-lelkipasztorral

**Az elmúlt években három református lelkész jelentkezett íróként, költőként az irodalmi életben. Ezúttal Mátyus Melinda íróval, a Temesvár melletti újmosnicai református gyülekezet lelkipásztorával beszélgettünk elhívásról, a gyülekezeti közösség és az alkotói magány viszonyáról, az Egyház és az irodalom kapcsolatáról.**

A magyar református egyháztörténet az első ötszáz évében felsorolhatatlanul sok olyan kiemelkedő írót, költőt tart számon, akik lelkészi munkájuk mellett írtak is. Nagy részük elsősorban egyházi irodalmat művelt, fordítóként, énekszerzőként, történetíróként alkotott. Minden korban voltak olyanok, akiket világi szerzőként is jegyzünk, kezdve az első magyar botanikai könyv szerzőjével, Méliusz Juhász Péterrel. A költők közül talán Tompa Mihály neve a legismertebb. 

– **Különlegesnek tartja, hogy ír is? Hogyan fogadja ezt a környezete? Mit szólnak a gyülekezeti tagok ahhoz, hogy a lelkészük író?**

– Ez attól függ, hogy magam mit gondolok erről. Ha magától értetődően írok és publikálok, ha örömöstől-bánatostól természetesnek tartom az írás folyamatának valamennyi szakaszát a gondolatok és az érzések szívben forgatásának napjaitól a megjelent szöveg olvasásáig, akkor mindenki elfogadja, a gyülekezeti tagok és a lelkészek egyaránt. Nem biztos, hogy rokonszenves számukra, az pedig végképp nem, hogy olvassák is a szövegeimet, de elfogadják: lelkész vagyok, és ezen túlmenően „írogatok” is. Mert ez benne van a levegőben, a nem alkotó emberek az írásra szabadidős tevékenységként gondolnak. Az én közegem így gondolkozik. A gyülekezetemben kizárólag lelkészként létezem, egyedül ebben a szolgálatban mérnek meg. És ez jó. Egyébként két pad között a földre esnék: a lelkészek között jó író, az írók között jó lelkész lennék. Ha finoman be tudom építeni a szolgálatomba a művészetek iránti érzékenységemet, az mindannyiunk szerencséje, de nem több. 


– **Mióta része az identitásának az írás?**

– Amióta az eszemet tudom, írtam, akkor is, ha nem. Kislányként verses meséket, kamaszként verseket, naplót, majd műfaji szempontból besorolhatatlan szövegeket. Ez létezési forma volt számomra, a világot önmagamba írni, és magamat a világba.

Nem gondoltam még publikálásra. A szövegeket az egyik nagybátyám és a magyartanárom kísérte figyelemmel. Jónak találták, javítgatták, de ahhoz, hogy az írói pályán elinduljak, kellett volna például egy nagy levegővétel és egy megcímzett boríték. 

– **Őrzi még ezt a viszonyát az írással? Létformát jelent Önnek ma is, amikor már megjelennek és mások számára is elérhetők a szövegei?**

– Persze, egyébként nem írnék. Időben nem is mérhető egy-egy szöveg megszületése, egzisztenciális esemény, ahogy az emberben lévő formátlan érzetek mások által is befogadható nyelvi formát öltenek. Sokszor arra gondolok, ha bennem maradna ez a rengeteg mondat, talán ellenem fordulnának, felemésztenének, és meg is érdemelném. Sokat segít rajtam, ha talentumként fogom fel az írást, egyszer majd számonkéretik. 

– **Kik segítették, támogatták a pályáján? Voltak-e, akik óvták, s ha igen, mitől? **

– Visky Andrástól kaptam az első ajándékot: elolvasta a szövegeimet, és küldte is tovább, már másnap a Látó postaládájában didergett két egészen rövid prózám. Több szövegemen együtt dolgoztunk, az utóbbi két és fél évben rengeteget tanultam tőle.

A Pannon Tükör Medvészet című rovata is nagy segítség volt az első fél évben, ugyanis havi rendszerességgel jelenhettem meg. A rendszeres közlés pedig tanulás. A Látó szerkesztősége is nagyvonalú volt, sok szeretetet kaptam tőlük, 2020-ban nekem ítélték a Látó-nívódíjat. Láng Zsolt és Vida Gábor olvassák az írásaimat, a köztünk kialakuló beszélgetések fontosak számomra, és mindig hozzátesznek a szövegekhez. Most, hogy belegondolok, három nagymester szakít rám időt, és ez megtiszteltetés. Ezenkívül Görföl Balázsnak, a Jelenkor prózaszerkesztőjének érzékeny olvasatai, részletes visszajelzései is megerősítettek. 

– **„Visszapillantsz-e?” – kérdezem Kemény István költővel, azaz: mi minden volt hatással Önre?**

– Az életemben sok minden eltért a szokványostól, például a kulturális hatások megszokott sorrendje.  Előbb érkezett Kafka – tizennégy évesen tökéletesen értettem, főleg éreztem –, és csak jóval utána Thomas Mann; előbb Szilágyi Domokos, Ottlik, Julio Cortázar, a kortárs képzőművészeti nyelv és úgy általában minden, ami korban és nyelvben közel állt hozzám. Csak jóval később, huszonévesen eszméltem a szellemi hézagjaimra. Minduntalan beleléptem egy-egy mélységes lyukba, a legváratlanabb pillanatokban. Például Csokonai, Arany János, Tolsztoj, Mikszáth nekem nem a „rendes” időben érkezett, csak átfutottam rajtuk. Máig aknamezőn lépkedek, ha találkozom egy klasszikus szerzővel. Van, hogy működik bennem kíváncsiság, szerencsére, és pótolom a hiányosságaimat, máskor csak rémüldözöm. 

Folyamatosan kortárs irodalmat olvasok, az utóbbi időben sok női szerzőt. Nagyon szeretem például Agota Kristofot vagy Zadie Smith-t. Kezdetben nem tudatosan választottam olyan műveket, amiket női szerzők írtak, de egyszer csak rájöttem, hogy az utóbbi két évben általam vásárolt kötetek nyolcvan százalékának a szerzője nő. Jobban érzem a női szövegvilágokat.

– **Előbb teológiai tanulmányokat folytatott és lelkészként kezdett szolgálni, később jött az írás. Mi adta ehhez a személyes indíttatást? Milyen tervei, álmai voltak a pályája elején?**

– A lelkészi szolgálatot huszonnégy évesen kezdtem egy elszigetelt háromszéki gyülekezetben. Nehéz szívvel költöztem ki, és még nehezebb szívvel botorkáltam a közösségben. A szó szoros értelmében vett szellemi, lelki munkán kívül semmi mást nem éreztem a kötelességemnek, sem a könyvelést, sem az épületek karbantartásának, felújításának vezetését. Márpedig a hívek ezeket fontosabbnak tartották a szószéki és a belmissziós szolgálatnál, és ez akkor sokként ért engem.

Azóta sok idő eltelt, tizenhét esztendeje egy szórványgyülekezetben szolgálok, és a fiatalkori önmagamhoz képest ma már nagyon más szemlélettel vagyok jelen a közösségben, megváltoztak a súlypontok az életemben.

Türelmesebb és kíváncsibb vagyok az emberre, akit Isten szeret és elfogad, minden csetlése-botlása ellenére is.

Nem hiszem, hogy a belső változás, amin keresztülmentem, az életben maradás ösztönéből fakadna, és azt sem, hogy az elhívásom erősödött volna. Mert Istentől a kezdetektől fogva kaptam visszajelzéseket. Sokszor csak annyit, hogy „most ez van”. Ha azt kérdeztem, miért kell traktorral utaznom a hófúvásban a karácsonyi istentiszteletre, s amikor még a traktor sem képes átjutni a hóbuckákon, miért kell felülnöm egy büdös szekérre a gondnok bácsival, azután pedig büdösen felmennem a szószékre éppen karácsonykor, Isten csak a volt lelkésznőmre, Margit nénire mutatott, aki tizenéves koromtól inspirált. Fiatal nőként, kétgyerekes édesanyaként ő legtöbbször gyalog járta a besztercei szórványt, miközben a férje a börtönben ült. Vagy édesanyám, a nagymamám és családi történetek jutottak eszembe. Csak ilyen válaszokat kaptam a kérdéseimre. 

Ha arra a fiatal lelkésznőre gondolok, aki kezdetben voltam, aztán pedig a mostani önmagamra, a következőkre jutok: ma a szószék a bizonytalanabb terep számomra, olykor inog és recseg alattam, és ez sok szorongást okoz bennem. Miközben az embereket közelebb érzem magamhoz. Talán ezek a lelkészi létezésem főbb igazodási pontjai és változói. Leegyszerűsítve, persze.

– **Az írás magányos, a lelkészi munka szociális tevékenység, bár az előbbi is tud közösségivé válni, és az utóbbira is jellemző lehet az egyedüllét. Erre is, arra is belső igénye van?**

– Kis humorral azt mondanám, ahhoz, hogy épelméjű maradjak, életbe vágóan fontos számomra az íróasztal és a közösségi munka is. Képtelen vagyok napokig egyedül lenni, csak ülni, olvasni és írni, de egy pörgős hét után már nagyon vágyom a dolgozószobámba.

A magány és a közösségi lét ugyanakkor nem válik el ilyen tisztán a kétfajta tevékenység során. A magány nagyon is része a lelkészi munkának is. A szószék például magányos hely. Topogsz, elfogy a levegőd, elfogynak a mondataid, és nem is érted, miért, hiszen készültél. Ha nem érkezik a segítség akár a legeslegutolsó pillanatban, mindenestől megsemmisül az ember. Ugyanígy az írás sem kizárólag magányos munka, hiszen íróként az ember abból él, ami megsebzi, ami boldogítja, ami megérinti, miközben átkel a világon, a napokon, az életén.

A könyvespolcomon is összekeveredik ez a két világ, a teológia és a szépirodalom, és ezt így szeretem. Egy Luther, két Esterházy.

Egyébként az írás, az igehirdetésre való felkészülés és maga az igehirdetés nem áll távol egymástól. A két nyelv különbözik ugyan, de megszületésük folyamata hasonló: sok munka, sok inspirációra hagyatkozás és e kettőnek az összerántása. A szövegen erőszakkal nem változtathatok semmit. Gyakran megesik, hogy elképzelem valahogy a történetet, de aztán egészen másként alakul. Keresgélés, tapogatózás, a szavak mozgása, mozgatása és a rácsodálkozás – ezekkel a szavakkal jellemezhetném ezt a folyamatot.

– **A két nyelv, az igehirdetésé és az írásé különböző. A szövegek célja is eltérő lehet, hiszen az igehirdetés lehetséges befogadói általában ismerősek Önnek, kivált, ha a saját gyülekezetéhez tartozókról van szó, míg az írásait talán jobban rá kell bíznia az ismeretlenre. Másképp készül emiatt egy prédikáció és egy irodalmi alkotás? **

– Teljesen. Az igehirdetésben az ember a szöveg nyomán indul el, mindig bibliai és gyülekezeti kontextusban. Az igehirdetés másodlagos szöveg (sőt, inkább történés!), vagyis magyarázó jellegű. Ilyen értelemben inkább az irodalomtörténethez, az irodalmi elemzéshez hasonlítható. Az irodalmi szöveg ezzel szemben önjáró. Ha félresikerül, az író legfeljebb megszégyenül vagy újrakezdi, de mások nem sérülnek emiatt. Az igehirdetés befogadása viszont egészen más természetű, itt eggyel több tényezővel kell számolni. A gyülekezeti tagok ugyanis nem csak a lelkipásztort hallgatják, hanem magára Istenre kíváncsiak, arra, hogy Isten mit javasol, mit üzen. 

Milliószor meggondolom hát, hogy mondhatok-e valamit vagy sem. Aztán mégis kirobban valami nem várt, prófétai mondat – ezek a jobb igehirdetések. Tulajdonképpen nem is szövegek, inkább történések. Az igehirdetés nem veszélytelen terep, és csak akkor művelhető, ha a szöveg legbelül is megtörténik.

– **Mi jelenti a legnagyobb próbatételt a lelkészi munkában?**

– Erdélyben hagyománya van annak, hogy a lelkész a közösségében népnevelő és a nemzeti identitást erősítő értelmiségi is. Trianon óta alakult ez így. Ebből fakad a sok gubancot okozó identitásproblémánk. Tudniillik azt gondoljuk, hogy lelkészként kötelességünk felvállalni, akár irányítani minden, a magyarságot erősítő közművelődési mozgalmat. A lelkésznek megvan persze a szabadsága, és jó munkát végezhet ezen a téren is. Csak hát ez hangsúlyeltolódásokhoz vezethet, a megfelelő sorrend összezavarodásához. A mi kötelességünk ugyanis elsősorban az evangélium hirdetése. De itt, a szórványban, a lelkész könnyen belesodródik olyan ügyekbe, amelyekben hasznosnak és kikerülhetetlennek érzi magát, hiszen az adott feladatra nincs is más vállalkozó. Ám előfordulhat, hogy így éppen a lelkészi munkára nem jut végül idő. 

A hitvalló Egyház felé kell mozdulni, még mindig itt tartunk, Bonhoeffer óta.

Hogy gyülekezeti tagként ne az egyházfenntartói járulék útján kapcsolódjunk a református közösséghez, és gyülekezeti vezetőként ne különböző támogatásokban mérjük a közösség életképességét. Mert gyakran ezek a köldökzsinórjaink, akár a Szentlélek helyett is...

– **Mit olvashatunk mostanában Öntől, és íróként mik a távolabbi tervei?**

– A novemberi Székelyföldben jelent meg a Szent Habakuk című prózám, egy hasonló terjedelműt pedig elküldtem egy másik irodalmi folyóiratnak. Egyre hosszabb szövegeket írok, kisregény méretű prózákat, amelyek szétfeszítik az irodalmi lapok terjedelmi kereteit. Ráadásul ritkán vághatók kettőbe, háromba, mert megtörne a szövegív. Az utóbbi évben figyeltem, mi történik a prózáimmal, hogyan hosszabbodnak és csúsznak ki a kezeim közül. Úgy tűnik, egyre nagyobb formákat igényel a bennem lévő anyag. Úgyhogy regényt írok. Pontosabban regényt próbálok írni.

Mátyus Melinda Szovátán született 1970-ben. Kolozsváron teológiát, Szegeden összehasonlító irodalmat tanult. Temesváron (és Újmosnicán) él, az újmosnicai református gyülekezet lelkipásztora. Írásai a Pannon Tükörben, a Literán, a Látóban, a Jelenkorban, a szifonline.hu-n, a Székelyföldben jelentek meg. 2020-ban Látó-nívódíjat kapott.
