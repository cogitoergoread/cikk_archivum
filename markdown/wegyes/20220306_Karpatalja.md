---
authors:
- István Szabó
categories:
- FB
title: "Kárpátalja"
date: "2022-03-02"
---

> Facebook, Március 2., 12:02  · 

Barátaim, rokonaim, ismerőseim határon innen és túl, de különösen Kárpátalján!
Az alábbiakban néhány gondolatot ajánlok figyelmetekbe az ukrán-orosz fegyveres konfliktussal kapcsolatban: 

  1. Ami most történik, az a kárpátaljai magyaroknak nem jó. Ami utána
     következik, bármi is legyen, az sem lesz jó. Talán triviálisnak
     hangzik, de érdemes ezzel kezdeni, mert talán ebben talán
     pártpreferenciára való tekintet nélkül mindannyian egyet tudunk
     érteni.
  2. Ami az ukrán emberekkel a Kárpátokon túl történik az sem
     jó. Tekintsünk el attól egy pillanatra, hogy ki okozta, ki
     tehetett volna ellene, vagy ki mit tett kivel. Ami most történik
     az borzasztó. Civilek halnak meg, százezrek hagyják el
     otthonaikat. Ép ésszel senki nem gondolhatja, hogy frankó lehet
     egy metró megállóban 2 hónapos gyerekkel éjszakázni.
  3. Nekünk kárpátaljai magyaroknak nem kell bemutatni az ukrán nemzetiségi politikát. De hadd tegyek fel ezzel kapcsolatban néhány kérdést, amely az előző két ponthoz is fog kötődni. 

      * Szemétség és galádság volt-e az amit a magyarokkal műveltek,
        különösen az elmúlt 8 évben? Minden kétséget kizáróan az volt.

      * Szemétség, galádság-e hogy a nyugati világot mindez nem
        érdekelte és most sem érdekli? Minden kétséget kizáróan az.

      * Dörzsöljük-e elégedetten és kárörvendve a tenyerünket, mondván
        hogy most legalább visszakapták? Semmiképpen sem! Lehet a
        parlamentben, a médiában marhaságokat mondani, a magyarokat
        debileknek titulálni, a magyar oktatást korlátozni,
        agresszívan tüntetni, vagy akár magyar épületeket,
        emlékműveket megrongálni, de kérdem én, hol van ez a háború
        okozta nyomorhoz képest? Nem olyan-e ez mintha a szomszéd háza
        leégne, mi pedig odaállnánk és sóhajtoznánk hogy mindenki
        hallja, hogy "igen, igen ez nagyon rossz, de ugye csak ott
        tartotta az udvaron azokat a szalmabálákat, pedig mondtam hogy
        tűzveszélyes, meg ugye a múltkor is elkértem tőle a fűkaszát
        és nem adta oda... szóval megérdemelte"?

    Következik-e mindebből, hogy az ukrán nép (és nem csak az ukrán,
    mert a kárpátaljai magyarok egy részének is kijut belőle, főleg
    ahol a családban katonaköteles férfiak vannak) szenvedése által
    minden korábbi korábbi bűnük alól automatikusan feloldozást
    nyernek? El kell-e felejtenünk az elnyomás minden aljas
    mozzanatát? Semmiképpen sem! De ez nem jelenti azt, hogy nem kell
    félretennünk, mert most nem az erre való emlékezésnek és
    emlékeztetésnek jött el az ideje. Bibliaforgató embereknek talán
    ismerős lesz a Szamaritánus története. A zsidók és a
    szamaritánusok utálták egymást. (A zsidók egyébként eretneknek is
    tekintették és mélyen megvetették a szamaritánusokat.) Mégis, nem
    a szintén zsidó pap és szintén zsidó lévita segített az út szélén
    összeverve heverő zsidó emberen, hanem a szamaritánus. Aki
    vélhetően csak szidalmat, megaláztatást és lenézést kaphatott
    előtte a zsidóktól. Jól beolvasott-e neki, felhánytorgatva a
    sérelmeit? Nem, Lukács 10:34-35-ben azt olvassuk, hogy odament,
    kezelte a sebeit, elvitte egy fogadóba ott pedig pénzt adott a
    fogadósnak és a többi felmerülő költségeit is megtérítette. Nem
    olvasunk arról, hogy feledésbe merültek volna a régi sérelmek,
    sőt, igazából a megbocsátásról sem. Csak arról, hogy aki
    segítségre szorul annak, segítünk és ezt vesszük előre. Még akkor
    is ha, még úgy is hogy...

  4. Akár tetszik, akár nem tetszik, az ukránokat a világ most hősként
     ünnepli. Gondoljuk át, fontoljuk meg, hogy ebben a környezetben a
     sérelempolitika milyen következményekkel járhat. Mit tudunk ezzel
     elérni? A világ vezető nagyhatalmai ha eddig nem álltak a mi
     oldalunkra kisebbségvédelmi kérdésekben, most mitől állnának?
  5. Gondoljuk át, milyen lehetséges kimenetelei lehetnek ennek a
     konfliktusnak. Gondoljuk át azt, ahogyan most mi viselkedünk
     magánemberként, politikusként, állami vagy magán céges
     alkalmazottként, cégtulajdonosként, milyen módon fogja
     befolyásolni a jövőben kárpátaljai magyarok sorsát? Rengeteg
     lehetséges kimenetel létezik, de az alábbiakban igyekszem
     csoportosítani ezeket és ezeknek lehetséges következményeit:
  
    a) Az oroszok tartósan az egész országot ellenőrzésük alá
    vonják. Többen abban reménykednek, hogy majd a magyarokkal emiatt
    kesztyűs kézzel fognak bánni és majd Putyin rendbe teszi a
    történelmi igazságtalanságokat. Tisztelettel kérdezem, hogy ezt
    mégis mire alapozzuk? Milyen kisebbséggel járt el így orosz
    megszállás alatt álló területen Oroszország? A kárpátaljai
    magyarság egyáltalán nem egységesen orosz-szimpatizáns, sőt a
    KMKSZ nyíltan kiállt Ukrajna területi egysége mellett és az orosz
    agresszió ellen. De tegyük fel, hogy valamiért mégis kegyeltek
    lennénk. Azonnal ránksütné mindenki a kollaboráns jelzőt, mi
    lennénk az V. hadoszlop, mi lennénk a gyűlölt megszállókkal
    kokettáló söpredék. Az átfogó orosz megszállás ellen az ukránok
    garantáltan ellenállást szerveznének, folyamatos gerilla
    akciókkal, amelyek ezúttal minket sem kímélnének.
	
    b) Az oroszok megszerzik és megtartják a déli-keleti részeket
    (Novorosszija), a nyugat pedig megmarad függetlennek. Mit
    gondolunk, hogy a háborús veszteségek miatt megkeseredett ukránok
    kin fogják kitölteni a dühüket? Ha elvesznek a kevésbé
    nacionalista déli-keleti régiók, akkor a maradék országnak hová
    fog tolódni a politikai palettája?
	
    c) Az oroszok valami csoda folytán rövid távon kivonulnak
    Ukrajnából (pl. Oroszországban belső felkelés tör ki, vagy Putyint
    otthon megmerénylik) és az ukránok számba veszik hogy a konfliktus
    során ki volt velük és ki volt ellenük. Nem lesz nagyon kínos,
    amikor majd ukrán feliratozással fognak arról nyilatkozó
    kárpátaljai magyarokat mutogatni, akik arról beszélnek, hogy ti
    ukránok "addig cibáltátok az oroszlán bajszát" amíg baj nem lett
    belőle és egyébként is a ti hibátok? Hogyan fogja a kárpátaljai
    magyarok megítélését és helyzetét javítani, amikor ukrán oknyomozó
    újságírók összeszedik, hogy melyik szomszédos ország húzódozott a
    legtovább és próbálta kibekkelni a szankciókat?  Már most
    kitwitterezte az ukrán parlament hogy Magyarország nem támogatta
    az oroszok SWIFT-ből kizárását. Az nem számít, hogy időközben
    mégis igen. Senkit nem érdekel. Egy Twitter fiók ellen nem fogunk
    helyreigazítási pert indítani, de a sajnálatos eredménye már most
    megvan.
	
Összefoglalva tehát, mind humanitárius, mind pragmatikus okokból most
a legjobb amit tehetünk, hogy maximálisan odaállunk az ukránok
mellé. Akkor is ha, úgy is hogy...Ha másért nem azért, mert a
kárpátaljai magyaroknak most ez az érdeke.  Köszönöm hogy
elolvastátok, megfontoltátok!
