---
authors: 
- Váradi Júlia
categories: 
- ÉS
title: "Váradi Júlia:Ezért azonnali főbelövés járhatott volna..."
date: "2009-06-26"
---
> Váradi Júlia: Ezért azonnali főbelövés járhatott volna... - ÉS LIII évfolyam, 26-ik szám; 2009-06-26

A XX. század orosz irodalmának legvarázslatosabb regénye, Bulgakov A Mester és Margaritája cselekményében hordozza saját születésének különös történetét. A rendszerváltás óta sok olyan tényre derült fény, amely még közelebb hozza az olvasókhoz ezt a művet. A Szőllősy Klára-féle kultikus magyar fordítás után most az Európa Könyvkiadó újra megjelentette a könyvet, ezúttal Kiss Ilona számos jegyzettel kiegészített, felújított fordításában.

- Megtehette volna: már 1920-ban kész volt a fehér-tengeri Szolovki szigetén az első koncentrációs tábor a politikai ellenfelek részére, hogy aztán itt kísérletezzék ki a kényszermunka, a tömeges kivégzés és temetkezés „technológiáját”. Idezárják sok százezer társával együtt a nálunk is jól ismert vallásfilozófust, Pavel Florenszkijt, aki Bulgakovra is elementáris hatást gyakorolt. És nem véletlenül ebbe a mintalágerbe száműzné A Mester és Margaritában Hontalan Iván Immanuel Kantot az Isten-bizonyítékai miatt.

- Sztálin azért nem száműzte, nem végeztette ki Bulgakovot, mert szüksége volt rá politikai játszmáihoz: a húszas évek végén a kultúra homogenizálásához, a harmincas évek elején centralizálásához, a harmincas évek végén pedig a „nemzetiesítéséhez”. Paradox módon, nagyobb szüksége volt Bulgakovra, mint az olyan tősgyökeres, „saját” szovjet írókra, mint például az autodidakta Bill-Belo­cer­kovsz­kij, akinek a Vihar című műve a szovjet dráma hivatalos kánonteremtő darabja, s aki egyenesen Sztálinnál tesz panaszt a „jobboldali” Bulgakov „futtatása”, a fergeteges sikerrel játszott Turbinék napjai miatt. Sztálin azt válaszolja neki 1929-es levelében: „Hogy miért kell annyi Bulgakovot játszani? Mert nincs elég saját, színpadképes színdarabunk. És ha ló nincs, a Turbin család is jó... A Menekülés bemutatása ellen se lenne kifogásom, ha...” - és jönnek sorozatban a sztálini feltételek, egyre vastagabbra duzzasztva a Bulgakov-dossziét. Némi leegyszerűsítéssel akár azt is mondhatnánk: a Bulgakov-dosszié az orosz értelmiség „mintalágere”. A Bulgakov-ügy alkalmasnak bizonyult arra, hogy az értelmiség megszelídítésének összes lehetséges technológiáját nyilvánosan kipróbálják: kéziratok elfogadása, majd elutasítása, a darabok engedélyezése, majd betiltása, külföldi utazási engedély visszavonása, lakáskiutalás, állásígéret teljesítésének halogatása és még sorolhatnánk.

- Ez világos lehetett számára. Bulgakovot még csak ügynökökkel sem kellett volna körülvenni; 1930-ban a Szovjetunió kormányához címzett híres levelében egyértelműen megírta véleményét: „Ez az a hatalom, amely helótákat, hozsannázókat és beijedt szolgalelkeket nevel. Ez az a hatalom, amely az alkotó gondolatokat fojtogatja...” Egyértelműen leírja, milyen mélységes szkepszist érez az országban végbemenő forradalmi változás iránt, szembeállítja vele az általa olyannyira kedvelt „Nagy Evolúció”-t, s ott áll a levélben a nevezetes mondat, amiért akár önmagában is azonnali főbelövés járhatott volna: „A sajtószabadság szenvedélyes híve vagyok.” Sztálin azonban „csak” örökös röghöz kötöttségre ítéli, élete végéig nem engedélyezi számára, hogy külföldre utazzon, s mindenféle alkotói feladatot nélkülöző rendezői asszisztensi állást ad neki a Művész Színházban. Bulgakov ebben a „mintalágerben” igyekszik mindvégig megőrizni emberi és alkotói autonómiáját, s mindössze egyetlen alkalommal tesz kétségbeesett kísérletet, hogy kilépjen belőle: 1938-ban Sztálin-darabot ír Batum címmel.

- A környezete, elsősorban felesége nyomására kezd hozzá a darabhoz, de kitartóan kérlelték művész színházbeli társai is, a színház számára a „kortárs témájú” darab műsorra tűzése létkérdés volt. 1937-1938-ban, a nagy terror éveiben ez a próbálkozás aligha nevezhető megalkuvásnak. Ekkor tartóztatják le barátját, Oszip Mandelstamot is. Jelena Szergejevna, Bulgakov felesége abban bízik, hogy a Sztálin-darab a készülő nagy mű, A Mester és Margarita nyilvánosságra hozatalának esélyeit is növelheti; naplójában számos utalás van arra, miként tervezték az 1938 májusában letisztázott regény bemutatását „odafent”. Így készült el a Sztálin ifjúkoráról szóló romantikus forradalmi darab. A mindenható műsorpolitikai bizottság már elfogadta, már kész volt a szereposztás, már el is indult a Bulgakov vezette színházi brigád Tifliszbe, hogy anyagot gyűjtsenek a színpadképhez, amikor 1939. augusztus 14-én a vonaton érte utol őket a távirat: Sztálin személyesen tiltotta be a darabot.

- Sztálin ekkor, a visszaemlékezések szerint, csak annyit mondott: nincs szükség arra, hogy irodalmi hőst csináljanak belőle, hogy kitalált helyzetekben, kitalált szavakat adjanak a szájába. Az ekkor már halálos beteg Bulgakov számára világossá vált, hogy ez irodalmi életének is a végét jelenti. Évekkel azelőtt egy el nem küldött levéltöredékben így szólította meg: „Joszif Visszarionovics, legyen az első olvasóm...” Az „első olvasó” most végleg leírta őt. Bulgakov végleg megbizonyosodhatott róla, kinek a kezében van a sorsa.

- Ennek az azonosításnak nem vagyok a híve, még ha sokan találnak is hasonlóságokat, érintkezési pontokat a regény szereplői és a kor meghatározó alakjai között. Sok ilyen mítosz és legenda forrása Bulgakov harmadik felesége, Jelena Szergejevna naplója, aki szívesen terjesztette, hogy Margarita alakjának ő maga volt a mintája. Való igaz, számos egybeesés van a feleség és az irodalmi alak életrajza között: Jelena Szergejevna - ahogyan a regénybeli Margarita a Mester szerelméért - jólétet, jól kereső férjet hagyott el. Az asszony előző férje, Jevgenyij Silovszkij magas rangú katonatiszt volt, a Vezérkari Akadémia professzora, aki a szovjet rendszer idején mindvégig megőrizte rangját, védettséget, s ez a védőburok feleségére, sőt - feltételezések szerint - Bulgakovra is kiterjedt. Olyan feltételezések is elterjedtek, hogy Jelena Szergejevnát szándékosan irányították Bulgakov mellé megfigyelési feladattal, s hogy az írót megfelelő irányba terelje. Hogy ebből mennyi az igazság, az valószínűleg sohasem fog kiderülni. Az azonban egészen biztos, hogy Jelena Szergejevna életfeladatnak tekintette, hogy A Mester  és Margarita megjelenjen, az író egyre súlyosbodó betegsége idején és a halála előtti időszakban mindent megtett, hogy a végleges verzió elkészüljön. Ez a cél minden egyebet fölülírt.

- Az a mű, amit a mai olvasó a kezében tarthat, befejezetlen regény, mint ahogyan Bulgakov élete is fájdalmasan befejezetlen maradt. Írás közben nagyon sokat változott az alapgondolat, ma ismert formájában 1937-1938 fordulójára alakult ki. 1929 elejére készült el az első változat, amelyben Woland - a sátán - a főhős, a címvariánsok is rá utalnak: Feketemágus, A patás konzultáns stb. Ebben a változatban, a cselekmény is jóval egyszerűbben - mondhatnám: fekete-fehéren - jelenik meg az ördög ténykedése nyomán. Jóval erősebben kötődik a szovjet mindennapokhoz, politikai aktualitásokhoz, jóval keményebb szatíra.

- Az első verzió elégetését a Moliére-darabnak, a Képmutatók cselszövésének betiltása váltotta ki, 1930-ban. Az volt a veszély, hogy újabb házkutatás következik, s hogy elkobozzák a regényt tartalmazó füzeteit. 1933 őszén Bulgakov újabb részleteket égetett el, amikor drámaíró barátját, Nyikolaj Erdmant letartóztatták. Az első alkalommal, rejtélyes módon nem az egész kézirat égett el, az archívum kutatói szerint Bulgakov szándékosan csak töredékesen semmisítette meg az anyagot. Lapokat tépett ki kéziratfüzetéből, s a belső gerincnél szélesebb-keskenyebb sávok maradtak meg, amelyekből bizonyos szövegrészeket ki lehetett utólag deríteni. Izgalmas irodalom-archeológiai feladat kikövetkeztetni, hogyan nézhetett ki az első változat, de csodát - és bizonyosat - nem lehet tőle várni.

- A nevezetessé vált szállóige tartalmaz - a föntiek mellett - egy olyan valóságelemet is, hogy Bulgakov legendásan kiváló memóriája révén mindent megőrzött az emlékezetében, amit valaha megírt. Felesége, Jelena Szergejevna naplójegyzete szerint 1933-ban, a kézirat második elégetése után, amikor Leningrádba utaztak, szállodai szobájában fejből rekonstruálta a regény korábbi epizódjait, de már az újragondolt formában. Bulgakov az első regényformát „az ördög evangéliuma” néven emlegeti, s az egész Pilátus-történetet Woland, az ördög meséli el - egyvégtében; az író csak jóval később, fokozatosan osztja fel több részre. A Mester figurája még nem jelenik meg, és Margarita is csak nagyon későn kapcsolódik be a történetbe. Ebben az első verzióban még csak az ördög és a moszkvai polgártársak találkoznak egymással.

- A Szőllősy Klára-féle klasszikus fordítás a regény nyitójelenetében egyszerűen csak „két férfiú”-ként szerepelteti a két irodalmárt. Bulgakov azonban rendkívül következetesen polgártársnak nevezi az összes moszkvai lakost, akik Wolanddal találkozva, akár a Varieté Színházbeli feketemágia-szeánszon, akár más epizódban, szó szerint e korabeli politikai terminus tartalmára korlátozzák életüket, akik kizárnak minden morális támpontot az életükből, csak a nyers egzisztenciát tekintik célnak. A regény első mondatában tehát két polgártárs, Mihail Berlioz és Hontalan Iván jelenik meg a fasorban a teljesen kihalt Patriarsije Prudin, s ekkor jön az első ember, méghozzá Woland.

- Pontosan így van, ezzel a hatalmas paradoxonnal - hogy az ördög az első megjelenő emberrel azonos - indítja a könyv legelső kéziratát, s erre a szembeállításra épül a regény mindvégig, minden változatában az alkotás tizenkét éve során. Ez az alap­gon­dolat már 1929-ben megszületik, még ha jó ideig csak az egyik pólus, a moszkvai polgártársak korlátolt világa bontakozik is ki a ma ismert formájában. Ez a novellafüzér nem sokban tér el a korabeli szatirikus irodalom egyéb alkotásaitól, vagy épp magának a korai Bulgakovnak a húszas években írott tárcáitól, karcolataitól, sőt, itt a bulgakovi humor, a groteszk és abszurd jóval kegyetlenebb, mint a későbbi változatokban. A sok kis epizód azonban még nem áll össze nagy művé. Ahogy Örkény mondaná, még hiányzik a „madzag”, ami „paprikakoszorúvá” tenné.

- Nagyon sok kimaradt belőlük, vagy radikálisan átalakult. Ilyen volt például az a ragyogó groteszk jelenet, amelynek nyilvánvalóan a húszas évek második felében tetőpontjára jutó ateista kampány adott hátteret: a könyv egyik szereplője, a Varieté Színház pénzügyi előadója, Rimszkij imádkozni készül, elmegy a templomba, amelyet azonban időközben aukciós házzá alakítottak, s jelenleg bundákat árvereznek benne. A jelenet végén Rimszkij szomorúan kilép a templom kapuján, s arra lesz figyelmes, hogy a magasban, a kereszt hűlt helyén egy ember üldögél és pipázik. Az ilyen jelenetek közül a szerző fokozatosan számosat kihagyott a regény következő változataiból.

- Bulgakov következetesen igyekezett eloldani a művet a korabeli aktualitásoktól, nem politikai, netán cenzurális megfontolásokból, hanem mert tágabb értelmezési keretbe akarta helyezni. Az is tény, hogy ahogyan haladt előre az idő, s ahogy egyre csökkent a mű megjelenésének esélye, egyre kevesebb értelme volt konkrét időpontokhoz kötni a regény cselekményét. Sajnos nagyon kevés önértelmező vallomás maradt fenn Bulgakovtól, a regényre vonatkozóan különösen, de az bizonyos, hogy nemcsak gyakorlati okokból akarta megszabadítani a regényt a konkrét politikai utalásoktól, hanem elvi oka is volt erre. Koncepciója szerint a moszkvai polgártársak legnagyobb problémája épp az, hogy a rájuk kényszerített - vagy épp önként vállalt - politikai terminusokban fogalmazzák meg életüket, ám ezt a korlátozottságot csak valami kataklizma, baj, katasztrófa árán képesek belátni, s csak ilyen áron hajlandók megpillantani azt az igazi, emberi világot, amit addig az ördög művének tekintettek. Ennek a koncepciónak a megformálásához a szatirikus epizódsorozat Bulgakov számára nem volt elegendő. Így jut el a különböző regényváltozatokon keresztül tizenkét évnyi kísérletezés után a mai, befejezetlen és elvileg befejezhetetlen formához. Ezzel a formával szándékosan és látványosan szembement a megkövetelt normával, nem véletlenül mondták barátai, akiknek részleteket olvasott fel a regényből, hogy ez a mű sohasem jelenhet meg.

- Bulgakov 1940-ben halt meg, s élete utolsó hónapjaiban, már teljesen vakon, a feleségének diktálta le a regény utolsó fejezeteit. Jelena Szer­ge­jev­na, aki Bulgakov végakarata és saját, vállalt életfeladata szerint is - ahogy már volt szó róla - a könyv megjelentetését tekintette legfontosabbnak, közvetlenül a férje halála után átgépelte a szöveget. Nem tudhatjuk biztosan, hogy mennyi ebben a változatban a szerzői szándék, s mennyi változtatást hajtott végre a feleség, emlékeire, jegyzeteire hagyatkozva. Amit biztosan tudunk, hogy az általa befejezett A Mester és Margaritát nem tudta megjelentetni. Ő maga is hatszor fordult levélben Sztálinhoz, sikertelenül. Végül is 1966-ban Konsztantyin Szimonov közbenjárására sikerült egy rövidített, súlyosan megcsonkított változatot kiadni Jelena Szer­ge­jev­na hozzájárulásával: a számítások szerint tizennégyezer szót húztak ki belőle. Mindent kihagytak, amit a szovjet irodalompolitika veszélyesnek minősített: hiányzik például Boszoj álma a valutázókkal, az összes epizód, amelyben csak a legkisebb utalás van a moszkvai nyomozóhatóságra, nem maradhatott benne Woland varietébeli monológja a moszkvaiakról, akiket a lakáskérdés rontott meg. Mindazonáltal Jelena Szergejevna kénytelen volt elfogadni ezt a kompromisszumot, azon az áron, hogy legalább napvilágot láthasson a könyv. A kihagyott részeket azonban külföldre juttatta, a németországi Poszev Kiadó a kiadott teljes változatban kurzívval kiemelve nyomtatta ki a moszkvai változatból kicenzúrázott részeket.  Ezzel csaknem párhuzamosan Jelena Szergejevna Magyarországra is elhozta - a nagyon is hihető legenda szerint a fehérneműjébe rejtve - a kihagyott szövegdarabokat Szőllősy Klárához, akivel jó barátságban volt. Így történhetett meg, hogy az Európa Könyvkiadónál magyarul korábban jelent meg a regény teljes változata, mint hivatalos kiadásban, oroszul.

- Sőt, a moszkvai barátaim közül nem egy akadt, aki azt vallotta, hogy paradox módon ez a könyv segítette őt abban, hogy pravoszláv hitre térjen. Pedig a történet igazán apokrif, a benne szereplő Krisztus-alak nem támad fel, nem teremt csodákat, nem megváltó, úgy viselkedik, mint egy hús-vér ember. Ugyanakkor a Bibliát és az arra épülő hagyományt ez a mű emeli be a szovjet irodalomba. Sokak számára morális támpontot jelentett.

- A Mester és Margarita magyar mítoszát ez a szöveg teljesen érintetlenül hagyja, hiszen a Szőllősy Klára-féle fordítás váltotta ki azt az óriási hatást a magyar olvasókból, amely máig nem változott. Sok olyan embert ismerek, aki hosszú részleteket kívülről el tud mondani, és persze számtalan idézet máig szállóige maradt. Ezekhez nem nyúltam. A szerkesztés és a korrekció csak azokat a részeket érinti, amelyek az irodalomtörténeti és textológiai kutatás szerint más formában rekonstruálhatók, mint ahogyan azt Jelena Szer­ge­jev­na elvégezte 1940-ben, majd az 1960-as években, illetve ahogyan azt halála után 1970 elején az első hivatalos szovjet Bulgakov-kiadáshoz előkészítették. 1989-ben egy orosz textológus még egyszer kézbe vette a hátrahagyott kéziratokat, és összevetve a kiegészítéseket, számos helyen új megoldásokra jutott. Az így elkészült, először Kijevben megjelent kiadást tekinti ma a nemzetközi Bulgakov-kutatatás elfogadottnak, mérvadónak. Továbbra is tény azonban, hogy A Mester és Margaritának nincs olyan szövege, nincs olyan végleges változata, amelyet a szerző teljes egészében jóváhagyott, autorizált volna. Minden életrajzi adat arra utal, hogy Bulgakov betegsége miatt nem is készült el ez a „kodifikált” végső forma, tehát arra is aligha van immár esély, hogy valaha is előkerül. Ennek tudatában készítettem el az új magyar kiadás korrekcióit. A sok apró javítás mellett hadd emeljem ki a regény első mondatát, amely szembetűnően más, mint a korábbi, illetve a lezárást. Bulgakov az Epilógust utólag diktálta le, röviddel halála előtt, s kihúzta a korábbi romantikus, lírai bekezdést. E korábbi variációhoz azonban Jelena Szergejevna olyannyira kötődött, hogy annak ellenére is benne hagyta a regényben, hogy a szerző szándékai szerint az Epilógus egyértelműen fölülírta ezt a poé­tikus záróképsort. A most kiadott magyar szövegben jelezzük ezt is, mint ahogy lábjegyzetekben utalunk minden olyan szövegeltérésre, amelyekről a Bulgakov-kutatók körében ma sincs egyetértés.

- Valószínűleg a feleségén kívül senki nem olvashatta, ő ugyanis nem adott ki a kezéből soha, egyetlen kézzel írt sort sem. Darabjaiból, a regény elkészült fejezeteiből azonban gyakran tartott felolvasásokat, nyolc-tíz, hozzá legközelebb álló barátjának, akik között voltak színészek, rendezők, irodalomtörténészek. A naplók, visszaemlékezések tanúsága szerint hihetetlenül élvezetesen olvasott fel. Mivel több mint tíz éven át egyetlen sora nem jelent meg, darabjai be voltak tiltva, az ilyen felolvasó „szeánsz” volt számára a mégoly korlátozott megjelenés egyetlen formája, ezért óriási jelentőséget tulajdonított neki. Ugyanakkor elvi-művészi kérdés is volt számára, hogy a leírt szöveget - még a regényét is - hangzó, „akusztikus” szöveggé hangszerelje. Hallgatósága persze azt is kutatta állandóan, ki kicsoda a műben, melyik figura melyik valóságos személyt rejti. Bulgakov gyakran szándékosan játszott velük, nem akarta, hogy művét „kulcsregénnyé” fokozzák le. Egyszer például, 1938 májusában, amikor az első teljes változatot olvasta fel több ülésben, hallgatóit arra kérte, írják le egy papírszeletre, mit gondolnak: kicsoda Woland? Volt, aki azt írta: a Sátán. De volt, aki csak gondolta: Sztálin.

- Az utóbbi időben zajló Sztálin-újraértékelés következtében a szöveg néhány részletét igyekeznek máshogy olvasni és máshogy rekonstruálni, mint korábban. Jó példa erre az a jelenet, amikor Woland és kísérete a Mesterrel és Margaritával együtt „apokaliptikus” lovaikon elhagyja Moszkvát. Egy 1938-as kézirat szerint ezen a helyen még egy epizód következett volna: egy aero­plán veszi őket üldözőbe, amelyet Ko­rov­jev-Fagott, Woland örökös kí­sé­rője, fantasztikus erejű füttyével azonnal meg akar semmisíteni. Wo­land azonban nem engedi, s a közeledő aeroplánra pillantva ennyit jegyez meg: „Tekintete bátor, dolgát helyesen végzi, és egyáltalán, számunkra itt minden bevégeztetett.” A Bulgakov-hagyatékot évtizedeken át gondozó orosz textológus azt írja: ezt a mondatot Jelena Szergejevna cenzurális okok miatt hagyta ki, mivel a dicséret Sztálinra vonatkozik - s elvégre Bulgakov Wolandja (a Sátán!) nem dicsérheti Sztálint, a főtitkárt!? Az ilyen és ehhez hasonló megalapozatlan feltételezések persze újabb legendák, mítoszok lavináját indítják el Bulgakov Sztálinhoz való viszonyáról. De utalhatunk más példára is Bulgakov mai fogadtatásával kapcsolatban: vannak olyan kísérletek szélsőséges orosz egyházi körökben, hogy A Mester és Mar­ga­ri­tát kitiltassák az iskolai tananyagból arra hivatkozva: a regény Jésuája nem igazi Jézus, nem támad fel, nem vált meg senkit, nem tesz csodákat. Ha nem az olvasásszabadság korlátozása lenne a tiltók célja, akár azt is mondhatnánk: igazuk van. Bulgakov „apokrif” Jésuája e világi, velünk élő figura, társ, akivel akár szóba is lehet elegyedni. Bulgakov ezt a választási szabadságot kínálja - ez volt vérlázító saját szovjet korában, ezért vonz milliókat ma.
