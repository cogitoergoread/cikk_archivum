---
authors: 
- Margócsy István
categories: 
- ÉS
title: "Margócsy István:Irodalommal foglalkozni jó"
date: "2019-07-19"
---
> Margócsy István: Irodalommal foglalkozni jó - ÉS LXIII. évfolyam, 29. szám; 2019-07-19

– Hát, én azt gondolom, hogy sokféleképpen fognak rá gondolni, ugyanúgy, mint ahogyan mi is sokféleképpen tekintünk a régebbi magyar irodalomra. Hiszen az oktatás, az irodalomtudomány és az írók megközelítései mindig rendkívül éles ellentétben tudnak állni egymással. Például az iskolában, nem helytelenül, úgy tanítják, hogy Kazinczy a magyar irodalomnak egyik nagyon komoly alakja volt, ellenben Németh László és elvbarátai úgy tanították, hogy Széphalom a magyar irodalom vérmezeje volt, ezt az ötletet jelenleg Háy János is képviseli. Van, aki a nyelvújítást nagyon fontos, irodalmi-nyelvi-kulturális kibontakozásnak tekinti, van, aki pedig úgy gondolja, hogy a nyelvújítók tönkretették a hajdan bizonyára csudálatosan szép magyar nyelvet. Ugyanilyen sokféleséget el tudok képzelni a mai irodalom későbbi bemutatásáról. Az utóbbi negyven év magyar irodalmi termésében ugyanis rendkívül eltérő irányzatok hoztak létre igen kitűnő műveket. Egymás mellett, egymással vitában, időnként egymással szemben. Csak nagyon elfogult, irányzatos irodalomtörténész fog tudni kiemelni ebből egy vagy két szerzőt, akiknek a nevével fémjelezni tudná az egész korszakot. Száz év múlva ugyanazok a problémák lesznek, mint most. Ki tekinthető például ma a korszak nagy költőjének? Két igen kitűnő költőt mondok, akik nem is hasonlítanak egymásra, Tandori Dezső és Rakovszky Zsuzsa. Ugyanakkor a legfiatalabb nemzedék őket is, mint az összes 60 év fölötti költőt, bizonyos gyanakvással nézi. Kinek lesz igaza?

– Igen, a kiadói marketing erősen hat. Az irodalmi piac erősen kapitalizálódott. Emlékszem rá, hogy ’79 nyarán volt a siklósi írótalálkozó a *Mozgó Világ* szervezésében. Ott Spiró György azt mondta, hogy ő költőként indult, de belátta, hogy sikert prózával lehet elérni, ezért írta meg a *Kerengő*t. Ma is így van ez. Csodálom azt, hogy ragyogó lírai tehetségek regényírásra veszik rá magukat. Jóllehet, saját recepciójukból is észrevehetik, hogy nem teljesen ugyanazon a színvonalon működnek. Két nagyszabású példát mondanék. Rakovszky regényei nem közelítik meg verseinek színvonalát...

– Azt én is nagyra tartom. A másik példám, Térey János *Káli holtak* című regénye is mélyen alatta van a költészetének.

– A költészet befogadását nagyon erősen befolyásolja a slam poetry robbanásszerű kibontakozása. Ez esztétikai szempontból nagyon nehezen megítélhető. Ugyanakkor az, hogy hatalmas közönséget mozgósít, rendkívül érdekes fejlemény. Lehet, hogy a költészet kiszabadult abból a szűk értelmiségi kalitkából, amibe a magyar történelem során sokszor beszorult. Új fejlemény, hogy a prózában nagyon erősen előretört a történelem iránti érdeklődés. Talán a történelmi regények tudnak a legsikeresebbek lenni ma. De persze általános ítéletet nem mondanék. Mikor a ’80-as években Balassa Péter meghirdette a próza dominanciáját, és ezt nagyon sokan elhitték neki, akkor olyan jóslatokat is megengedett magának, amely jóslatok már az ő életében meghiúsultak. Éppen ezért azt kell mondanom, nagyon kockázatos a szinkron irodalomról bármiféle jóslást előadni. Hiszen semmit nem lehet tudni arra nézvést, hogy egy újabb generációnak milyen lesz az ízlése és tájékozódása. A XX. század végén több nagy koncepció alakult ki a szinkron irodalom helyzetéről, főleg Balassa Péter és Kulcsár Szabó Ernő koncepciója hatott. Mindkettő a leírás terén fontos dolgokat mondott, de a jövőt illetően bizony nagyon meglepődhetünk, mert sem a lírai beszéd, sem a szépprózai beszéd nem azon az úton fejlődött tovább, amelyen ők képzelték.

– Nézd, generációs probléma természetesen van. Én ugyan eléggé mindenevő vagyok, de a fiatal generáció iránt sokkal kevésbé érdeklődöm, mint korábban. Jóllehet sok fiatal költőt elolvasok. De az egész generáció irodalmiságáról egyszerűen nincsen képem. Illetve csak mozaikos. A maiak tapasztalatai egészen mások. Amíg tanítottam az egyetemen, elég sok információm volt arra nézvést, a bölcsész egyetemisták hogyan nézik ma az irodalmat. Nagyon másképp. Ez egyáltalán nem baj, csak az ő irodalmiságukat összehozni az enyémmel, az sokkal problematikusabb, mint kicsit régebben lehetett.

– Nincsen ilyen preferenciám. Irodalommal foglalkozni jó. Kritikusként igyekszem körülolvasni a művet, és kontextust teremteni köré. A lapszerkesztés a kritikusi szemlélet keretbe foglalása. Hogy amit fontosnak látok, azt megpróbáljam egymás mellé rendelni. És a szerkesztés során erősebben dominál az egyéni ízlésem. Mivel a* 2000* vékonyka lap, csak azok kerülhetnek bele, akik számomra a legérdekesebbnek tűnnek. Az egyetemi oktatás és a tudományos kutatás között ismét nagyon nehéz lenne határt húzni, hiszen én többé-kevésbé mindig azt próbáltam előadni, amit éppen tudományosan kutattam és gondoltam. Amikor én voltam egyetemista, sajnos nagyon kevés tanár engedte meg magának azt, hogy a saját véleményét prezentálja. Én viszont olyan szabadságot élvezhettem oktatói munkám során, hogy mindig azt taníthattam, amit gondoltam. Egyszer a hallgatóimat megleptem azzal az eretnek nézetemmel, hogy ha majd tanárok lesznek, soha ne beszéljenek olyan irodalmi műről, amit nem olvastak. Aztán nagyon meglepődtem azon, hogy ők ezen nagyon meglepődtek.

– Hál’ istennek az utóbbi évtizedekben már sok irodalomtörténész foglalkozik szinkron irodalommal is. De. A kritikusok jelentős részének csekély az irodalomtörténeti műveltsége. Ez baj. Mert a tiszta ízlésítéletre alapozott interpretáció kiszakítja a művet a hagyománynak a kontextusából, és emiatt rendkívül esendővé válik. Az irodalom történetében mindig rengeteg analóg esetet, a kontextusban kínálkozó összehasonlítást, folyamatot találunk, és ez rendkívüli megvilágosító erővel tud hatni bármilyen új műnek a megértésére is. Persze az irodalomtörténeti anyag ismerete soha nem lehet teljes. Még egy ilyen viszonylag csekély terjedelmű irodalom esetében is, mint a magyar, olyan hatalmas szövegmennyiség áll előttünk, hogy nincs ember, aki csak egy korszaknak is a teljességét megközelíteni tudná. Éppen ezért teljes körképet elvárni senkitől sem lehet, a szakmán kívüli olvasótól pedig tiszteletlenség. A normális olvasó nem egy korszak egészét akarja elolvasni, hanem egyes műveket. Ebből az következik, hogy a tudomány, az oktatás és a kritika is mindig csak egy meghatározott halmaznak az ismeretében fogalmazódik meg. És a tudósnak, az irodalmárnak mindig azt kell érzékeltetnie, hogy ezt a halmazt ő húzta körül! Gondoljunk csak arra, hogy a mai magyar irodalom is milyen elképesztő mennyiségben önti ránk a műveket. Egy statisztika szerint évente 400 olyan verseskötet jelenik meg, amit élő költő ad ki. Ennyit a hivatásos kritikusok sem tudnak elolvasni. Mikor a régi típusú irodalomtörténészek úgy fogalmaztak, hogy „mi” úgy gondoljuk, az arra utalt, hogy a szakma egésze elolvasta a teljes irodalmat, és amikor „én” mondok egy véleményt, akkor ez annak a közösségnek a szájából hangzik el, melynek tagja vagyok. Mára ez a közösség természetesen megmosolyogni valóvá vált. Szerintem ma mindazt, amit az irodalmár gondol Jókairól vagy Téreyről, egyes szám első személyben kell hogy gondolja.

– Mindez persze nem a költészetére, hanem az irodalmi életben elfoglalt szerepére vonatkozott. Úgy láttam, hogy Petőfi korszakában alakult ki az az irodalmi élet, ami, ha rendkívül sok változással is, de máig fennmaradt. A klasszikus magyar irodalom nagyon erős költőszerepeket termelt ki, s ezek máig kísértenek. Például Petőfit és Aranyt állandóan egymás tükrében nézi az irodalmi köztudat, ez odáig elmegy, hogy amikor József Attila és Illyés Gyula barátkoznak, akkor kiosztják egymásnak, hogy József lesz Petőfi, Illyés meg Arany. Fodor András naplójában olvastam nemrég, hogy megállapították, Bartók volt Petőfi és Kodály volt Arany. A szerepek öröklődnek. Ahogyan Esterházy eljátszotta Kosztolányi és Ottlik szerepét, az is tanulságos. Esterházy Ottlik nyomán azt a szerepet vette föl, hogy az író csak egy „ürge”. S mikor meghalt, akkor azt hallottam, hogy a legnagyobb magyar halt meg. Belekerült abba a váteszszerepbe, amit pedig ifjúkorában opponált.

– Ebben sok igazság van. Az írók között ma nagyon erős az a tendencia, hogy ők legyenek a „megmondó emberek”. Az író foglalkozásához mintha hozzátartoznék, hogy műveiben megeleveníti, esszéiben viszont megmagyarázza a világot, ezért az idősebb íróknak ma nagyon komoly társadalommagyarázó esszéisztikájuk is van. Ennek nemegy esetben nagyobb a visszhangja, mint fontosabb műveiknek. Pedig ez nem volt mindig így. Vegyünk két nagyon komoly írót, Jókait és Mikszáthot. Karcolatokat, rövid újságcikkeket, tréfákat írtak, de egyáltalán nem írtak nagyesszéket, mondjuk Tisza Kálmánról és koráról. Az a világmagyarázó esszé, amit mondjuk Nádas, Esterházy, Spiró, Krasznahorkai és a többiek folyamatosan művelnek, ez új fejlemény. Kortárs költők viszont kevésbé művelik ezt. A kortárs költészetnek a közvetlen társadalmi hatékonysága vagy a slam poetryben merül ki, ami húsz év múlva sehol se lesz, vagy a politikai költészetben, aminek ma igen csekély elismertsége van. A pár évvel ezelőtti politikai költészetről szóló vita, illetve a politikai költészet antológiája tulajdonképpen volt is, meg nem is. Úgy látom, mindez összefügg a Tandori–Petri-féle szerepváltással, hogy a költők a képviseleti lírától eltértek, és a közösség nevében való beszédet a magánbeszéddel cserélték föl. Akkor is magánbeszéd lett ez, ha politikai tartalma volt, mint például Petri esetében!

– Az irodalmat mindig rengeteg mindenre használták, a tisztán esztétikai olvasás ritka. Az irodalom minden társadalmi rendezvényen ott van, temetés, országgyűlés, évzáró, születésnap, családi ünnep. Az irodalomnak rengeteg olyan funkciója is van, aminek semmi köze az esztétikumhoz. Például történelmi ismereteink nagy részét a regényekből merítjük, jóllehet az agyunk hátsó részében ott van, hogy a regények fikciók. De azért mégiscsak Coopertől tudjuk, hogyan éltek a kanadai indiánok, s hogy milyen volt a magyar–török viszony, azt sajnos Gárdonyi Gézától.

– Ilyen eset rengeteg van! Ne felejtsük el, hogy az irodalom Magyarországon nagyon súlyos kultikus tiszteletnek örvend ma is, az olvasáskultúra átalakulása után is, s ezért mindenki illetékesnek is érzi magát, hogy beleszóljon az irodalmi ügyekbe.

– Ez nem baj – ez tény. Egyáltalán nem gondolom, hogy az irodalom kizárólag a szakma belügye lenne. Mindenkinek joga van ahhoz, hogy összevissza beszéljen az irodalomról, de ahhoz már nincs joga, hogy utána megsértődjön, hogyha ezt kritizálják.

– Háy könyve az irodalomoktatásban szerintem kontraproduktív lesz, mert csak gyarló és fura emberekről beszél, nem művekről. Hogy mért érdemes elolvasni a műveket, azt elfelejti megmondani.

– Mert megvolt a véleményünk a ’70-es, ’80-as évek rettenetes kritikarovatairól. Nekem ritka szerencsém, hogy a régi *Mozgó Világ*ban volt másfél évig sorozatom, majd utána 1993-ban a *Margináliák*kal teremtettem meg a magam, a magunk kritikai közegét, de nem a kritikarovatot.

– Az volt a célunk, hogy a társadalmi gondolkodást és az irodalmi kultúrát egymás tükrében egyszerre nézzük. De a rendszerváltás óta eltelt évtizedek alatt az a generális értelmiségi gondolkodás, amely művészetekben és tárdalomban együtt gondolkodott, sajnos nagyon visszaszorult. Ez is okozza ma a *2000 *nehézségeit a hivatal packázásai mellett.

– Azt tanuljuk, hogy Kölcsey milyen tragédiát okozott Berzsenyinek, azt viszont nem tanuljuk, hogy mekkora baj az, hogy Kölcseybe beléfojtották emiatt a kritikusi szót. A tisztelettudóan nyers kritika kockázata ma is megvan, akár az én Nádas *Párhuzamos történetek*jéről írt kritikámra és annak vegyes fogadtatására is utalhatok. Az erős állítások hol igazak, hol nem, de a megszólalás erőteljessége már önmagában kihívásként hat. Pedig a kritika magánbeszéd. Ám még mindig él az a szorongás, hogy a negatív kritikának végzetes következménye lehet, holott ez rossz reflex. Én pártolnám, hogy erőteljesebb és szókimondóbb legyen a kritika, megadván természetesen a méltányos tiszteletet a szerzőnek és a műnek, az elemzéssel és a részletes argumentációval, sőt magával a becsületes bírálattal.
