---
authors: 
- Günter Grass 
categories: 
- Frankfurter
title: "Günter Grass :Miért töröm meg hatvan év után a hallgatást?"
date: "2006-08-12"
---
> Günter Grass : Miért töröm meg hatvan év után a hallgatást? - Frankfurter Allgemeine Zeitung ; 2006-08-12

Egy német ifjúkor története: Günter Grass először beszél a visszaemlékezéseit tartalmazó könyvről és Waffen-SS-beli tagságáról Frank Schirrmacherrel és Hubert Spiegellel

Több mint hatvan év után Günter Grass most először beszél arról, hogy a Waffen-SS tagja volt. Tizenöt évesen, Hitler-Jugendként, még önként jelentkezett szolgálatra a tengeralattjárókhoz, tizenhét évesen pedig behívták, és a munkaszolgálatból a Waffen-SS “Frundsberg” hadosztályához került. Visszaemlékezéseit tartalmazó könyvében, mely szeptemberben jelenik meg A hagyma hámozása közben címmel, Grass mesél danzigi gyermekkoráról, a háború utolsó heteiről, melyeket katonaként csak hajszál híján sikerült túlélnie, a hadifogságról és a háborút közvetlenül követő időszak zűrzavaráról. Ezek az élmények csak még inkább erősítették benne a vágyat, hogy művész legyen. A könyv második részében azt az utat ábrázolja, melyet menekült-gyerekként bejárt, amíg aztán megírta A bádogdobot. A történet az ötvenes évek végével, Günter Grass és első felesége, Anna párizsi tartózkodásával zárul. (Augusztus 19-én a F. A. Z. egy nyolcoldalas különleges mellékletben exkluzív részleteket közöl az új könyvből. A melléklet ezenkívül számos vörös krétával készült rajzot tartalmaz Grasstól, továbbá eddig ismeretlen fotódokumentumokat az író fiatalkorából. A melléklet szerkesztésében Günter Grass is részt vett.)

- Visszaemlékezéseinek címe A hagyma hámozása közben. Miért éppen hagyma?

- Találnom kellett egy formát, ez volt a legnehezebb. Általánosan ismert tény, hogy emlékeink, önmagunkról kialakított képünk becsaphat bennünket, s ez elég gyakran megtörténik. Szépítünk a dolgokon, dramatizálunk, az élményekből anekdotát gyártunk. Szerettem volna, ha ez a megkérdőjelezhetőség, amely minden irodalmi visszaemlékezés sajátja, már a formán átsejlik. Ezért a hagyma. A hagyma hámozása közben, tehát az írás közben rétegről rétegre, mondatról mondatra világossá és olvashatóvá válik valami, az elveszett dolgok ismét életre kelnek.

- Mi késztette arra, hogy megírja az emlékeit?

- Nem mondom, hogy nehéz elhatározás volt, de mégis le kellett győznöm magamban egyfajta belső ellenállást, hogy neki tudjak kezdeni, van ugyanis néhány alapvető kifogásom az önéletrajzok ellen. Sok önéletrajz megpróbálja bemesélni az olvasóknak, hogy egy bizonyos dolog éppen így és így volt, és nem másképp. Én nyitottabban szerettem volna megírni a visszaemlékezéseimet, ezért volt olyan fontos számomra a forma.

- A könyv visszanyúl egészen a gyermekévekig. De nem a legkorábbi emlékével kezdődik, hanem a háború kitörésével, amikor ön tizenkét éves volt. Miért éppen ezt a töréspontot választotta?

- A háború jelenti a forduló- és a súlypontot. A háború jelenti gyermekkorom végének a kezdetét, mert a háború kitörésétől kezdve a külvilág behatolt a családokba. A nagybátyám, aki a lengyel postánál dolgozott, egyszerre csak eltűnt, nem látogatott minket többé, és mi sem játszottunk a gyerekeivel. Aztán azt a hírt kaptuk, hogy statáriális eljárás alapján agyonlőtték. Anyám kasub rokonai, akik korábban gyakran megfordultak nálunk, egyszeriben nemkívánatos vendégekké lettek. Csak a háború utolsó éveiben jött el hozzánk újra a másod-nagynéném, hozott nekünk valamit a parasztudvarukról, és petróleumot vitt haza tőlünk. Vidéken nem lehetett petróleumot kapni. Így alakult ki újra a családi összetartás. De kezdetben a szüleim opportunista módon alkalmazkodtak a körülményekhez. Végre tisztázni akartam mindazt, ami akkoriban volt, mindenekelőtt bizonyos dolgokat önmagammal kapcsolatban: Mi akadályozott meg téged, azt a fiút, aki akkor voltál, abban, hogy feltegyél bizonyos kérdéseket? Hiszen éles eszű srác voltál, sőt, lázadó szellemű. S mégsem kérdeztél semmit, nem tetted fel a döntő kérdéseket. Erről akartam beszélni. Nem akartam a múltamat úgy ábrázolni, hogy azt mondom: így volt, hanem mesélni akartam róla. Mert ez az én dolgom: az elbeszélés.

- Emlékei és elbeszélői temperamentuma megszólaltatásához önnek mindig szüksége van valamilyen szimbolikus tárgyra. A hagyma vagy egy borostyánkő a Balti-tenger partjáról, amit annyira szeret - ilyesfajta dolgok adják meg a kezdőlökést. Nincs családi archívuma, ahonnan meríthetne?

- Menekült-gyerekként - lassan nyolcvanéves leszek, és még mindig így nevezem magamat - nekem nem volt semmim. A könyvben megírom, hogy azoknak a kollégáimnak, akik például a Boden-tó mellett vagy Nürnbergben nőttek fel, kézzelfoghatóan megmaradtak a gyermekkori emlékei, iskolai bizonyítványok és effélék. Nekem semmim sincs. Minden eltűnt. Néhány fényképem van, amit édesanyám meg tudott őrizni, semmi több. Én tehát hátrányos helyzetben voltam, ami aztán az elbeszélés folyamán mégis előnyösnek bizonyult.

- Gyermekkorának elveszett kincsei között volt első regényének kézirata is.

- Igen, ez egy történelmi regény volt, mely a XIII. században játszódott, az interregnum idején, a császár nélküli, szörnyű korban. A vértörvényszékek korában, amikor összeomlott a Hohenstaufok birodalma, aratott a halál és elszabadult a pokol. De nem tudtam jól gazdálkodni fiktív figuráimmal, az első fejezet végére mindannyian halottak voltak. Így hát nem lehetett folytatni a történetet. De legalább annyit tanultam ebből, hogy később már jobban gazdálkodtam a szereplőimmel. Tulla Pokriefke és Oskar Matzerath túlélték az első fellépésüket, és így későbbi könyveimben is újra felbukkanhattak.

- Többször is elmondta, hogy csak Baldur von Schirach nürnbergi beismerő vallomása győzte meg önt, hogy a németek valóban elkövették a genocídiumot. Azonban most először beszél arról, amivel mindenkit nagyon meglepett, hogy a Waffen-SS tagja volt. Miért csak most?

- Nyomasztott ez a dolog. Az eddigi, éveken át tartó hallgatásom szintén az egyik oka volt annak, hogy ezt a könyvet megírtam. Ezt ki kellett végre írnom magamból. A dolog akkoriban a következőképpen történt: önként jelentkeztem, de nem a Waffen-SS-hez, hanem a tengeralattjárókhoz, ami ugyanolyan őrültség volt. Csakhogy a tengeralattjárókhoz nem vettek már fel senkit. A Waffen-SS azonban ezekben az utolsó háborús hónapokban 1944/45-ben mindenkit felvett, akit csak meg tudott szerezni. Ez érvényes volt az újoncokra, de ugyanúgy idősebbekre is, akik gyakran a légierőtől jöttek. Úgy hívták ezt, hogy “Hermann-Göring-adomány”. Minél kevesebb repülőtér maradt épen, annál több földi személyzetet vontak be a katonai egységekhez, vagy a Waffen-SS egységeihez. A tengerészetnél ugyanígy ment a dolog. És számomra, s itt biztos vagyok az emlékeimben, a Waffen-SS-ben kezdetben nem volt semmi riasztó, elitegységnek tekintettem, amit mindig ott vetettek be, ahol forró volt a helyzet, és aminek a hírek szerint a legtöbb vesztesége volt.

- Bizonyára csak akkor jött rá, hogy mi történik önnel, amikor már megérkezett az egységéhez. Vagy ezt már a behívóparancsról fel lehetett ismerni?

- Itt pontatlanná válnak az emlékeim, mert nem vagyok benne biztos, hogyan volt, hogy már a behívóparancson felismerhető volt-e, a levél fejléce, vagy az aláíró rendfokozata révén. Vagy csak akkor jöttem rá, amikor megérkeztem Drezdába? Már nem tudom.

- Beszélt akkoriban a bajtársaival arról, hogy mit jelent a Waffen-SS-ben szolgálni? Beszédtéma volt ez a fiatal férfiak között, akik az ország különböző részeiből kerültek az alakulathoz?

- Az egységünknél úgy volt, ahogyan a könyvben is leírtam: csak a drill ment, nem volt semmi más. Csak azon járt az eszünk, hogyan tudunk ez alól kibújni. Én sárgaságot okoztam saját magamnak, de ez csak néhány hétre volt elegendő. Aztán megint kezdődött a kutya-dresszúra és az elégtelen kiképzés, elöregedett felszereléssel. Mindenesetre meg kellett ezt írnom.

- Nem kellett volna megírnia, senki sem kényszeríthette volna erre.

- A saját kényszerem volt, ami miatt meg kellett írnom.

- Miért jelentkezett önkéntesként a Wehrmachthoz?

- Először is mindenekelőtt az volt a célom, hogy kikerüljek. A szűkösségből, a családból. Azt akartam, hogy ennek vége legyen, és ezért jelentkeztem önkéntesnek. Ez is egy furcsa dolog: tizenöt évesen jelentkeztem, és aztán egyszerűen megfeledkeztem róla. Sokan voltak ezzel így a korosztályomból: munkaszolgálaton voltunk, és egy évvel később egyszer csak az asztalon feküdt a behívóparancs. És aztán talán már csak Drezdában jöttem rá, hogy a Waffen-SS-ről van szó.

- Volt emiatt bűntudata?

- Közben? Nem volt. Később aztán ez a bűntudat szégyenként nehezedett rám. Mindig összekapcsolódott azzal a kérdéssel: felismerhettem volna-e akkor, hogy mi történik velem? A könyv elején például írok az egyik iskolatársamról, aki többet tudott, mint mi, többiek az osztályban. Az ő apja szociáldemokrata képviselő volt a városi szenátusban, és később koncentrációs táborba került. Ismerek olyan eseteket is, amikor a gyerekek a szüleik ellen fordultak. Ha a szülők az ő polgári-konzervatív álláspontjukból kritizálták a nácikat, az veszélyessé is válhatott. Nem volt könnyű akkoriban egy fiatal emberrel megértetni ezeket a dolgokat. Könnyen elfelejtjük, hogy milyen ügyes és modern módszerekkel nevelték ki első lépcsőként a Hitler-Jugendet és a Jungvolkot. Hitler mondata: “A fiataloknak fiatal vezetők kellenek”, borzasztóan hatásos volt. Az én csapatvezetőm egy csuda klassz srác volt, és mi fiatalok sokkal jobbnak hittük magunkat a pártfickóknál. Akkoriban sokan éreztek és gondolkodtak így.

- Ön generációjának egyik első olyan tagja volt, aki beszélt saját elcsábíthatóságáról, s mindig nagyon nyíltan kezelte a német történelmet. Ezért gyakran feddést is kapott.

- Igen, egészen a mai napig olyan sok közöttünk az ellenálló, hogy az ember csak csodálkozik, hogyan juthatott Hitler egyáltalán hatalomra. De szeretnék még visszatérni az ötvenes évekre, hogy elmagyarázzam önöknek, mi volt a kiindulópontom, amikor írni kezdtem A bádogdobot. Ami előzőleg, 1945-ben történt, az összeomlásnak számított, az nem a feltétel nélküli kapituláció volt. Volt egy fogalmazásmód, ami ártalmatlan színben akarta feltüntetni a dolgokat. Azt mondták: Németországban eluralkodott a sötétség. Mindenki úgy tett, mintha a szegény német népet tévútra vezette volna egy fekete horda. De ez nem volt igaz. Én gyerekként átéltem, hogyan zajlott mindez, fényes nappal. Ráadásul lelkesen és meggyőződéssel. Természetesen el is csábították és tévútra vezették az embereket, igen, ennek is része volt a dologban. De ami a fiatalokat illeti: nagyon sokan lelkesen vettek részt mindebben. Én ennek a lelkesedésnek és a lelkesedés kiváltóokainak akartam utánajárni, már A bádogdob megírásakor, és most ismét, fél évszázaddal később az új könyvemben.

- Látott példát arra is, hogy valaki ellenállt?

- Valódi ellenállásnak csak egy esetben voltam tanúja, ez a munkaszolgálatnál történt, és a könyvemben részletesen leírom az esetet. Nem emlékszem már az illető nevére, s ezért úgy nevezem, hogy “ilyesmitnemteszünk”, mert ez volt az állandó szavajárása. Egyik uralkodó ideológiának sem volt a követője, nem volt sem náci, sem kommunista, sem szocialista. Jehova tanúi közé tartozott. Nem is lehetett pontosan tudni, mi volt az, amit ellenzett. Mindenesetre nem volt hajlandó fegyvert fogni. Újra és újra leejtette, mindegy, hogy milyen büntetéssel fenyegették, vagy milyen büntetést hajtottak végre rajta. És ez a különleges ember sem tudott rávenni arra, hogy másként kezdjek gondolkodni. Gyűlöltem és csodáltam. Gyűlöltem, mert miatta még jobban gyötörtek minket, és csodáltam a hihetetlen akaraterejét. Azt kérdeztem magamtól: hogyan tudja ezt elviselni? Hogyan képes erre?

- Lehetséges, hogy a háború utáni időszakban egyszerűen elszalasztotta a megfelelő időpontot, amikor beszélhetett volna az SS-tagságáról?

- Nem tudom. Bizonyára úgy éreztem, azzal, amit az írásaim által tettem, eleget tettem. Elkezdődött egy tanulási folyamat, amit végigcsináltam, és levontam belőle a konzekvenciákat. És mégis megmaradt ez a szégyenfolt. Ezért mindig is tisztában voltam vele, hogy ha egyszer rászánom magam, hogy valami önéletrajzi dolgot írjak, akkor ennek a maradéknak abban az írásban helyet kell találnom. De nem ez a könyvem domináns témája.

- Ezt az utólagos sokkot, hogy egy bűnös szervezet tagja volt, fel tudta dolgozni A bádogdobban és a Macska és egérben?

- Erre gondoltam, amikor egyszer azt mondtam, hogy ez a téma nekem mindenképpen adott volt. A bádogdobbal kezdődött. Az ilyesmit nem lehet akarni, ez nem szabad választás volt, hanem egyszerűen elkerülhetetlen. Bár kezdetben a különféle adottságaimmal és lehetőségeimmel mindig megpróbáltam megkerülni a dolgot, de téma, az anyag mérhetetlen tömege újra és újra ott magasodott előttem, úgy is mondhatjuk, hogy várt rám, és végül szembe kellett néznem vele.

Amikor egykori iskolatársammal, Wolfgang Heinrichsszel 1990-ben megtört emberként találkoztam újra, ezt a találkozást is leírom a könyvben, világossá vált előttem, milyen nagy szerepe volt a véletlennek abban, hogy a háború után hová került az ember. Engem Nyugat-Németországban engedtek ki a fogságból, és szabad vadászterületen találtam magam. Saját magamnak kellett összeeszkábálnom valamit, tévedéseken és kerülőutakon keresztül, miközben a velem egykorúak, például Christa Wolf vagy Erich Loest az ország keleti felében azonnal tálcán kapták az új, hihető ideológiát. Ott egyszeriben előkerültek az ellenállók, akik harcoltak a spanyol polgárháborúban is, akik Hitler alatt szenvedtek, és ők nagyon alkalmasak voltak rá, hogy példaképekké váljanak. Hozzájuk lehetett igazodni.

- Ott úgy mentek a dolgok, mint egy rendes családban.

- Nyugaton semmi ilyesmi nem volt. Nekünk ott volt Adenauer, borzalmas volt a sok hazugság és az egész áporodott katolikus maszlag. Az akkoriban propagált társadalmat áthatotta egy olyan korlátolt nyárspolgáriság, ami még a nácik alatt sem létezett. A nácik felszínes módon ugyan, de egyfajta nemzetközösséget tűztek ki célul. A társadalmi különbségek vagy bárminemű vallás önhitt gőgje a náciknál nem játszhatott szerepet. Az NDK-tól eltérően mi a Német Szövetségi Köztársaságban a múlttal való szembenézés jelszavától vezérelve évtizedeken át vitákat folytattunk. De ez a kifejezés, a múlttal való szembenézés, valójában nem volt jó semmire. És ott voltak az ellenerők, például Franz Josef Strauss, aki azt mondta: “Elég hamut szórtunk már a fejünkre!” és “Most már elég volt!”, és mindig újra felhangzott, hogy normalizálódásra van szükség - mintha a normalitás valami különösen kívánatos dolog lenne. Épp ellenkezőleg: én félek azoktól az emberektől, akik “normálisnak” nevezik magukat. És még ha magamban azt gondoltam is, hogy ezek a dolgok már olyan nagyon régen történtek, a múltunk mindig utolért bennünket. Megtanultunk együtt élni ezzel és szembenézni vele. Úgy érzem, ez valamiféle teljesítmény, más európai országokkal összehasonlítva is. Elég csak megnéznünk Angliát és Franciaországot, nem beszélve Hollandiáról és Belgiumról: a gyarmati uralom kora és az azzal kapcsolatos bűnök mintha nem is léteztek volna. A múlttal való szembenézéshez valószínűleg - és ez is a történelem egy fintora - totális vereségre van szükség. Ezt valahol már említettem: a győzelem butává tesz. A győztesek azt gondolják, nem kell törődniük a múlt bűneivel, pedig a győzteseket is utoléri a múlt. A fiatal generációk valamikor egész biztosan kérdezősködni kezdenek.

- És ön csak 1946 után kezdett el kérdezni?

- A sokk hatására, ami azonban nem azonnal következett be. Előbb az kellett hozzá, hogy Baldur von Schirach vallomást tegyen a nürnbergi perben, csak azután hittem el, hogy a bűntettek valóban megtörténtek. A németek ilyesmit nem tesznek, gondoltam, és amilyen buta voltam, azt hittem, hogy minden csak propaganda. Azután azonban már nem lehetett elhárítani, és ennek a bűnnek a mértéke, úgy tűnik, egyre csak növekszik, minél nagyobb az időbeli távolság. Ráadásul egyre felfoghatatlanabbá válik. Mint ahogy “a múlttal való szembenézés” használhatatlan kifejezés, ugyanúgy ez a dolog nem “felfogható” - az erre tett kísérletek csak megközelítések. Pogromok mindig voltak, Lengyelországban, Oroszországban, mindenhol. De a németek által megszervezett bűntett, ez a tervszerűség egyedülálló és egyszeri.

- Mikor kezdte önt érdekelni a politika?

- Sokáig tartott, amíg rátaláltam egy politikai álláspontra, amíg félig-meddig megtanultam felmérni a politikai hatalmi viszonyokat és efféléket. Mint oly sokan a generációmból, tulajdonképpen én is egyfajta elhülyült állapotban kerültem ki a náci korszakból. Mert hogyan is magyarázható meg, hogy egészen a legvégső percig hittünk a végső győzelemben és a csodafegyverekben? Ez a mából visszatekintve teljesen érthetetlen. Az első politikai tapasztalataimat a háború vége után egy évvel, a kálisóbányában szereztem. A könyvemben leírom, milyen összebékíthetetlenül határolódott el ott a munkások három különböző csoportja: a régi nácik, a kommunisták és a szociáldemokraták. Napközben hevesen vitáztak és veszekedtek, és a végén gyakran a kommunisták és a nácik közösen álltak szemben a szociáldemokratákkal. Így személyesen tapasztalhattam, és később ennek segítségével értettem meg, miért bukott meg a Weimari Köztársaság: természetesen mindenekelőtt a nácik miatt, de amiatt is, hogy a nácik és a kommunisták összefogtak. Ez egy moszkvai Komintern-határozat következménye volt, ami nem a nácikat, hanem az úgynevezett “szociálfasisztákat”, tehát a szociáldemokratákat tette meg legnagyobb ellenségnek.

- Ön már akkor, a kálisóbányában szociáldemokratává lett?

- Engem kezdetben sokkal jobban érdekelt a művészet. Valószínűleg inkább csak később, a franciaországi utazásom során politizálódtam. Hiszen Franciaországból átcsapott hozzánk is a Camus és Sartre közötti vita. Ma már szinte el sem lehet képzelni, mekkora jelentősége volt ennek a konfliktusnak az én nemzedékem számára. Hirtelen rákényszerültünk a döntésre - ha az ember kíváncsi volt és dönteni akart: hogyan éljek tovább? Melyik álláspontra helyezkedjem? És részemről az, hogy Camus mellett döntöttem, nagyon alapvető döntést jelentett. Hasonló volt aztán az úgynevezett “berlini művészeti vita” Karl Hofer és Will Grohmann között, melyben Hofer a figuratív, az emberi alak által meghatározott festészetet védte a nonfiguratív, az “informális festészet”-tel szemben. Ez, mint ahogyan a könyvben is leírom, kevésbé politikai, inkább esztétikai döntés volt. De természetesen ennek a vitának is volt politikai háttere.

- Mennyire van már távol mindez, ha valaki nyolcvan felé jár?

- Nagyon is közel van. Ha pontosan meg kellene mondanom, hová utaztam 1996-ban, utána kéne néznem valamelyik noteszemben. Ahogy öregszünk azonban, a gyerekkori emlékek egyre pontosabbá válnak. Nyilvánvalóan összefügg az öregséggel, hogy mikor jön el a megfelelő ideje egy önéletrajzi könyv megírásának.

- Az unokáinak írta ezt a könyvet?

- Tudatosan és tudat alatt is bizonyára szerepet játszottak ebben a gyerekeim és unokáim. Hogy hogyan lehet elmesélni valamit egy másik generációnak, ez a kérdés gyakran foglalkoztatott. Az Egy csiga naplójából című könyvemben el kellett nekik magyaráznom, miért veszek részt a választási küzdelemben, hogy miért botránkozom meg azon, hogy egy egykori náci nagykutya, Kiesinger a kancellár. Akkoriban az a nehéz feladat állt előttem, hogyan magyarázzam el a gyerekeimnek Auschwitzot. És ez a feladat ma is előttünk áll.

- Sok családban hallgattak a múltról, és ez nyomasztó volt. Az önök generációjának tagjai legalább egymás között beszéltek a háborús élményekről?

- Igen, beszéltünk róla. A háborús élmények a legtöbbünk számára azonos szintű tapasztalatokat jelentettek: Tulajdonképpen kizárólag a túlélés volt a cél. Az első halottak, akiket láttam, nem oroszok voltak, hanem németek. A fákon lógtak, és sokan közülük egykorúak voltak velem. Ezt Schörner tábornoknak köszönhették. Amikor ezt a hírhedt és gyűlölt tábornokot később elbocsátották az orosz hadifogságból, vonattal érkezett, és végül néhány állomással korábban szállt le, mert ott, ahová eredetileg meg kellett volna érkeznie, tömegesen vártak rá az egykori katonák, akik meg akarták lincselni.

- Volt jelentősége a fiatalok pontos korának? Egy tizennégy éves fiú nem volt védtelenebb és kiszolgáltatottabb a nácikkal szemben, mint egy tizennyolc vagy húszéves?

- Természetesen, már kétévnyi korkülönbségnek is nagy jelentősége volt. Gyakran hallottam ezt másoktól, akik először a Jungvolk, aztán a Hitler-Jugend tagjai voltak: az ő emlékeikben a Jungvolknál töltött idő volt a legszebb időszak. A Hitler-Jugenddel együtt jött a pubertáskor, és az örökös dalestek, és mindez már unalmas volt. A nácik sok mindent ellestek a cserkészektől és más ifjúsági szervezetektől. A sátortáborok, a bajtársiasság és a többi, mindez vonzó volt a fiataloknak. Összehasonlítva a sok kényszerrel, ami az iskolában és a szülői házban uralkodott, a fiatalok úgy érezték, hogy a Jungvolknál szabadabban mennek a dolgok.

- És mindez a szülők autoritása ellen hatott.

- Igen, polgárellenes volt. De itt is fontos a születési év véletlene. Ki tudja, mibe keveredtem volna, ha három-négy évvel idősebb vagyok. Egyébként a háború végén én egyáltalán nem éreztem úgy, hogy felszabadítottak. Megvertnek éreztem magam. A felszabadulás napjáról csak azok beszélhetnek, akik valóban szenvedtek a rendszertől.

- Volt elképzelése arról, hogy milyen félelmet vált ki az SS-egyenruha?

- Erre csak a tizedes hívta fel a figyelmemet, akivel úton voltam, miután az egységünk felmorzsolódott. A hadosztályunk már nem létezett, nagy-nagy káosz és kavarodás uralkodott, és mindenki megpróbált túlélni. Nekem ebben ez az ember segített, a német tizedesek csodálatos típusához tartozott - aki nem akart altiszt lenni, akiben meg lehetett bízni, akinek fontos volt a bajtársiasság. Ragaszkodott hozzá, hogy cseréljem le az egyenruhámat. Én nem voltam tudatában, milyen veszélyben voltam. És később ugyanígy hitetlenkedtem a koncentrációs táborokban készült képek láttán: ezt nem csinálhatták a németek! Ez lehetetlen! Először a fogságban szembesítettek minket ezekkel a bűntettekkel, és ugyanakkor láttuk, ahogyan az amerikai laktanyákban a fehérek és a feketék külön barakkokban voltak elszállásolva, s a fehérek “nigger”-nek nevezték és szidalmazták a feketéket. Megemlítek a könyvben egy fickót Virginiából, kedves fiú volt, bár kicsit buta, ő a teherautó-sofőrrel, aki fekete volt, egyetlen szót sem volt hajlandó váltani. A fehér engem és a gyér angolságomat használta arra, hogy közvetítsek közöttük. “Tell this guy we are leaving now.” Meg kellett neki mondanom, hogy most elindulunk, a fehér soha nem beszélt közvetlenül a feketével. Nem akarom azt mondani, hogy ez sokkolt, de egyszeriben szembesültem a közvetlen rasszizmussal. És aztán ez az őrület a fogságban, azok az őrületes híresztelések: ez már nem tart soká, aztán újra felfegyvereznek bennünket, és megyünk az oroszok ellen, együtt az amcsikkal, és most jobban fel leszünk szerelve. Ezek mind az amerikai Patton tábornokra voltak visszavezethetőek.

- Ez még a nürnbergi per idején is így volt. A vádlottak azt mondták, biztos nem lesz olyan vészes a dolog, hiszen még szükségük van ránk.

- Nem is volt olyan nagyon téves elképzelés, ha arra gondolunk, hogy öt évvel később megkezdődtek a német újrafelfegyverzés előkészületei. Az ellenségképen nem kellett változtatni, egészen addig a szörnyű Adenauer-plakátig, amelyen egy vörösgárdista volt látható, aki ázsiai szörnyetegként meredt rá az emberekre. Ezt fel lehetett használni a választási küzdelemben.

- Térjünk még vissza az 1945-ös évhez. Minden romokban hever, az élet bizonytalan. És ott van ez a fiatalember, aki akkor ön volt, aki pontosan tudja, hogy művész akar lenni. Hogyan képzeljük ezt el? Nem volt semmi. Nem voltak könyvkiadók, nem voltak művészeti galériák, nem voltak színházak, nem volt közönség.

- De hát nekem minden a fejemben volt. Az alakok és megformázatlan dolgok ott gomolyogtak a fejemben. Ugyanakkor egy vákuum uralkodott, nem lehetett tudomást szerezni semmiről. Azt hiszem, ma már nem lehet elképzelni azt az ismeretlen művészet iránti vágyat, amit éreztem, amikor Düsseldorfban Nolde vagy Klee első kiállításait láttam. Hogy az hogyan hatott rám! A könyvben leírom azt a sokkot, amit még a háború alatt éltem át, amikor először láttam olyan műalkotásokat, amiket az “elfajzott művészethez” soroltak, és amiket sosem láthattam volna, ha a nácikon múlt volna, s ha nincs a művészettanárnőm. Ez az élmény sokkoló volt, és lenyűgöző. Ez volt az első jele annak, hogy van még valami más is, hogy vannak dolgok mindazon túl, amit nap mint nap láttam és hallottam. De a vágy, hogy művész legyek, sokáig pontatlan maradt, hiányzott az irány. Akkoriban nehezen tudtam elképzelni, mi is egy író, inkább a képzőművészetre gondoltam. De a vágy, a késztetés már megvolt.

- De el tudott képzelni egy normális életet a romok látványának ellenére? Majd mindent újra felépítenek, és aztán folytatódik az élet?

- Hogy mindent újra felépítenek-e, azt nem tudtam. Ahová csak eljutottam, mindenhol lerombolt városokat láttam. El tudja képzelni, milyen volt Hildesheim? Vagy Hannover? Ami engem és másokat, akik hasonló helyzetben voltak, mindenekelőtt foglalkoztatott, az a kérdés volt, hogy hol kaphatok valamit a kenyérjegyeimért. Én kedvező helyzetben voltam: mielőtt tizenkilenc évesen elkezdtem dohányozni, megvoltak a cigarettajegyeim is, amiket sok mindenre be lehetett cserélni. Mégis: egyik napról a másikra éltünk. Ma már egészen fiatal embereket is azzal szembesít a társadalom, hogy gondolkodjanak el rajta, miből lesz majd később nyugdíjuk - én azt sem tudtam, mi az, hogy nyugdíj.

- Ezzel szemben szabad volt.

- Teljesen mértékben, gondtalanul szabad voltam. Adót először akkor fizettem, amikor már író lettem. Emlékszem még az első elszámolásomra, és hogy panaszkodtam Reifferscheidnek, a kiadómnak: “Ez szép összeg, rendben, de ilyen sok adót kell belőle fizetnem?” Mire ő azt mondta: “Szerintem maga egész életében nagyon sokat fog keresni, tehát szokjon hozzá a magas adókhoz. És ha adhatok egy tanácsot: ne adótanácsadót alkalmazzon, hanem rögtön egy könyvvizsgálót, akkor megspórolhatja magának azokat az undorító adóellenőrzéseket.”

- Karl Schiller, a gazdasági miniszter volt a tanácsadója a Kutyaéveknél és Paul Celan A bádogdob írásakor.

- Paul Celan esetében túlzás lenne azt mondani, hogy tanácsokat adott. De bátorított. Felolvastam neki a regényből és ő csodálatosnak találta. Talán egy kis féltékenység is volt a dologban, ezt be is ismerte, mert ő is szívesen írt volna prózát. Egy-két pálinka után, akkoriban leginkább paraszt-calvadost ittunk, nagyon vidám tudott lenni, olyankor orosz forradalmi dalokat énekelt. De Celan legtöbbször teljesen elmélyedt a saját munkájában, másrészt pedig foglya volt a saját reális, illetve túlfokozott félelmeinek. Volt egy belső képe arról, milyen egy költő, ami tőlem nagyon idegen volt, ő amolyan Stefan George-stílusban gondolkodott erről: a költő ünnepélyes, nagyon ünnepélyes. Ha előadta a verseit, az embernek kedve támadt gyertyákat gyújtani.

- Visszaemlékezéseiből kiderül, hogy milyen sok valóságelem talált utat az életéből a könyveibe, egészen Oscar kókuszszőnyegéig, amely például az ön egyik első lakásának dísze volt.

- Hogy mi minden csapódott le irodalmilag, az most az írás közben vált ismét világossá előttem. Egy ilyen visszaemlékezést meg sem lehet írni, ha az ember nem kíváncsi saját magára, ha nem szeretne többet megtudni önmagáról és munkáinak keletkezéséről. Vegyük csak azt a helyzetet, amikor zsebemben van a behívóparancs és megérkezem Berlinbe. Légiriadó van, és mindenkinek le kell mennie a pályaudvar pincéjébe. És ott a sok egyenruhás és sebesült és szabadságos katona, és a sok más ember között, akik oda menekültek, egyszer csak felbukkan egy csoport liliputi, kosztümökben, és mivel az előadás kellős közepén voltak, a pincében egyszerűen folytatták a műsorukat. Ez aztán bekerült A bádogdobba: Bebra és a liliputiak csoportja.

- Egy másik híres művésszel, Louis Armstronggal a háború utáni években egy düsseldorfi dzsesszpince színpadán akadt össze. Valóban megtörtént az a jam session, amit a könyvében leír? Hogy közösen zenéltek: Armstrong trombitán, ön pedig washboardon?

- Nincs róla fénykép, semmi, nincsenek bizonyítékaim. De az emlékezetemben ezt a jelenetet részletesen fel tudom idézni.

- És mi a helyzet azzal a fiatal barátjával, Josephfel, akivel kockajátékot játszott a hadifogolytáborban? Köztudott, hogy Ratzinger ugyanúgy, mint ön, a Bad Aibling-i táborban volt. De az ön barátja, Joseph, valóban azonos a mai XVI. Benedek pápával, ahogyan a könyvben céloz rá?

- A Bad Aibling-i táborban mindig velem egykorúakkal üldögéltem. Mi, tizenhét évesek, ha esett az eső, egy gödörben ücsörögtünk, amit a földbe ástunk magunknak. Fölötte kifeszítettünk egy esőponyvát. Százezer hadifogoly volt ott együtt a szabad ég alatt. Az egyiküket Josephnak hívták, rendkívül mélyen hívő katolikus volt, és néha latin idézeteket is mondott. A barátom lett, és sokat kockáztunk, mert valahogyan sikerült bevinnem a táborba egy kockavető poharat. Ezzel ütöttük el az időnket, kockáztunk, beszélgettünk és terveket szőttünk a jövőről, ahogy a fiatalok szoktak. Én művész akartam lenni, ő pedig be akart lépni az egyházba, és ott szeretett volna karriert csinálni. Kicsit zárkózottnak tűnt, de kedves fiú volt. Jó kis történet, nem?

- Nagyon jó történet. Gondolja, hogy érkezik majd rá reakció a Vatikánból?

- Nem tudom. Ha igen, értesítem önt.

- Korábban soha nem beszélt ilyen részletesen az édesanyjáról, mint most a visszaemlékezéseiben. Valamiféle jóvátételi szándék is közrejátszik ebben?

- Volt egy első nekifutásom Az én évszázadom című könyvemben, a kötet utolsó története, melyben elképzelésem szerint anyám a százharmadik születésnapját ünnepli. Az új könyvemben fontos szerepe van a hozzá fűződő szoros kapcsolatomnak. Soha nem volt rá alkalmam, hogy bebizonyítsam neki, hogy megérte támogatnia engem, és hinnie bennem, ahogyan mindig is tette. Egy brosúrán kívül, amit a Művészeti Akadémia a negyvenes évek végén Düsseldorfban adott ki, azon az évkönyvön kívül, amibe bekerült egy szobor képe, amit róla készítettem, nem tudtam semmit felmutatni, egészen a haláláig. Az ilyesmi nem hagyja nyugodni az embert.

- Ebben a könyvben - nem csak az anyjával kapcsolatban - nagyon nyíltan beszél a saját önzéséről, a művész önzéséről.

- Igen, az egoizmus. Nem tudom, hogy egoizmus-e, mert mégiscsak van egy kis különbség az egoizmus, illetve aközött, hogy az ember képtelen eltekinteni önmagától. Ez a fajta egocentrikusság ifjú éveiben nagyon erős az emberben.

- Megbánta, hogy konzekvensen követte saját egocentrizmusát?

- Nem, ezt nem lehet megbánni, hozzátartozik az életemhez, elkerülhetetlen volt, különben nem tudtam volna ilyen kíméletlenül - önmagammal szemben is kíméletlenül - megírni a könyveimet, egyiket a másik után.

Frankfurter Allgemeine Zeitung,

2006\. augusztus 12.

Fordította: Sárossi Bogáta

\(c) Minden jog fenntartva. Frankfurter Allgemeine Zeitung GmbH, Frankfurt. A cikket a Frankfurter Allgemeine Archiv bocsátotta rendelkezésre.
