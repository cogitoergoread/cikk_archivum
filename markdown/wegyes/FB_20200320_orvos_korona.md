---
authors:
- Dr. Patay Gábor
categories: 
- Facebook
title: "Korona"
date: "2020-03-20"
---

 > Egy forgatókönyv: Dr. Patay Gábor (orvos) véleménye a hazai helyzetről
 
 Tisztelt Döntéshozó! Ma végignéztük illetve végighallgattuk az Országos Tisztifőorvos tájékoztatását. Ez késztetett bennünket írásra.Jelenleg az elhangzottak alapján azt gondoljuk, hogy kb. csütörtök-péntekre 100-110 hivatalos betegünk lesz Magyarországon, immár vidéken is megjelenik a fertőzés és rá 12 -15 napra ez a szám 1000 - 1600 lesz. Hangsúlyozandó: ez a hivatalos adat. A valószínűsített fertőzöttek száma ennek sokszorosa, melyet az elmúlt napokban több alkalommal, többféle módon kiszámoltunk különböző peremfeltételek esetén. (Az utóbbi néhány nap betegszámait tekintve egészen pontosan képesek voltunk napokkal előbb prognosztizálni, nem túl bonyolult a mutatvány.)
Ezt követően ‪7 nap múlva‬ a betegszám meghaladja majd a hazai Eü kapacitását. Érthető, ugye? Nem lesz elég lélegeztető gép, személyzet... Majd újabb kb. 6-8 hétig fog tartani a folyamat, jön az úgynevezett plató fázis (amikor már nem tud tovább nőni az ÚJ betegek száma exponenciálisan) és elindul lassan a csökkenés. Az, hogy a plató ott lesz, ahol (jóval a kapacitásaink felett), az az elmúlt 3-4 hétben tapasztalt “várakozásnak” (döntésképtelenségnek?) köszönhető, illetve a feladatra teljesen alkalmatlan tisztifőorvosnak.
Ha lenne egy, a feladatra alkalmas Tisztifőorvos, akkor ma már
- lennének első-, másod- és harmad- vonalbeli kórházak, kereszt-kontamináció nélkül. Most sikerül az összes egészségügyi intézménybe bevinni a koronavírus fertőzést a teljes hozzá nem értés miatt. Az olasz tapasztalatok alapján az Eü személyzet 10-15%-a az első két-három napon belül elkapja a vírust, nagy része nem lesz ugyan beteg, de gond nélkül fertőz. Ez jelenleg már kb. 2-3 hete így történik nálunk.
- lennének védőfelszerelések. Minden híresztelés és hazudozás ellenére nincsenek. Vagy el vannak dugva valahová. Hatvanban, Jászberényben, Szegeden, Szombathelyen, Győrben dolgoznak olyan kollégák az intenzív osztályon, akik 3-5 maszkot, kettő-öt köpenyt kaptak 3 hete!!! Ez az első egy-két nap elhasználódott. Azóta új nem érkezett. Majd egyszer megérkezik...
- ha lennének védőfelszerelések, akkor annak használatára (hogyan vegyük fel, vegyük le önmagunk megfertőzése nélkül) lennének tanfolyamok, gyakorlatok MÉG NEM ÉLES helyzetben. Ilyenről nem is hallottunk, csak elvétve, az is az osztályvezető orvosok leleményessége miatt történt.
- külön betegforgató brigádok kellenek az olasz és spanyol tapasztalatok alapján, akik folyamatosan szkafanderben forgatják a hasonfekvő betegeket (az ARDS-es állapotban levő betegeknél ez a bevált lélegeztetés: óránként vagy sűrűbben meg kell forgatni, különben elveszítjük őket). Ezt a kezelő személyzet nem tudja csinálni, nincs rá ideje, plusz nem is igényel szaktudást, csak védő felszerelést - magyarul nem egészségügyi végzettségűek is tudnák csinálni minimális gyakorlást követően, ezzel életeket mentve. Nincsenek ilyen brigádok.
- mozgó mintavevő egységek működnének, akik kimennek a gyanús betegekhez. Jelenleg a beteg kószál keresztbe-kasul a különböző intézetekben, míg talál valakit a sürgősségin, aki mintát vesz. Ez nem sürgősségi feladat, és oda tilos lenne bemenni fertőzés-gyanús betegnek. De most bemegy. Akik ott fekszenek, azok valószínűleg nem koronavírus fertőzöttek voltak. Eddig. Néhány ilyen mintavétel után majd azok lesznek.
Ez csak pár gondolat, ami felmerült. Ha lenne tiszti-főorvosként működő tisztifőorvosa ennek az országnak, akkor ilyen intézkedések történtek volna már kb. 1-2 hónapja, mivel vannak előttünk (4-6 héttel) más országok, akiktől minden információt be lehet (be lehetett volna) szerezni - ugyanis ha megkérdezzük őket, akkor elmondják.
Az eddigi olasz / spanyol adatokra támaszkodva ki tudjuk számolni, hogy egy-egy nap / hét halasztás hány új fertőzést, kórházi kezelési igényt, szövődményt illetve emberhalált jelent. Ezek a kellő időben meghozott határozott intézkedésekkel csökkenthetők lettek volna. A kézmosás fontos, meg a margitszigeti séta, de itt most másról van szó már régen. Ébresztő!
El vagyunk keseredve és egyrészt féltjük szeretteinket, másrészt - mivel a tömegek mostantól kb 3-4 hét múlva fogják majd föl (először Budapesten, majd vidéken is), hogy a nagyon beteg anyjuk / nagyanyjuk nem fog bejutni az egészségügyi intézménybe, csak maximum az udvarra, akkor bizony agresszívak lesznek - szóval féltjük az országot, a társadalmat. Nehéz lesz visszagyömöszölni ezeket az indulatokat a palackba.
Ilyen körülmények közé akarunk beküldeni orvostanhallgatókat és civileket? Ezek az emberek nincsenek kvázi háborús körülményekre felkészítve. Védőfelszerelés nélkül vetjük be az orvosainkat? Ilyen hozzá nem értés kinyilatkoztatása után toborzunk embereket?
Magyarország Alaptörvényének XX. cikkelye szerint “(1) Mindenkinek joga van a testi és lelki egészséghez.” Ezen jogát mindenki csak akkor gyakorolhatja, ha az egészségügy az elhárítható egészségromláshoz vagy az elkerülhető elhalálozáshoz a tudomány aktuális állása szerint megfelelő eszközökkel, felkészültséggel és humán erőforrással rendelkezik. Amennyiben valaki ehhez a szükséges ellátáshoz adott döntéshozó alkalmatlansága miatt nem jut hozzá, akkor ezen jogától megfosztják. A koronavírus kezeléséhez szükséges infrastruktúra telítettségének megakadályozására már van működő gyakorlat. Egy dolog a matematikai modellezés és egy másik az éles helyzetben végrehajtott ötletelés. Az előbbi nem jár emberi életek elvesztésével.
Kompetens, határozott, eszközökkel ellátott felelős személyt kellene azonnal kinevezni erre a pozícióra, aki tud és akar intézkedni! Döntéseket kell hozni, rosszakat / jókat, de a késlekedés most már számokkal kifejezhető módon emberéleteket fog követelni.

Dr. Bezzegh - Dr. Patay
