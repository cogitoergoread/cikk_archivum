---
authors: 
- Dr. Prinz Gyula
categories: 
- Magyar Narancs
title: "Napokon belül ezres nagyságrendű lehet a fertőzöttek száma"
date: "2020-03-21"
---
> „Napokon belül ezres nagyságrendű lehet a fertőzöttek száma”
> Keller-Alánt Ákos
> publikálva2020. márc. 21., 07:21
> https://magyarnarancs.hu/katasztrofa/napokon-belul-ezres-nagysagrendu-lehet-a-fertozottek-szama-127977

Napokon belül több ezer új koronavírus-fertőzött lehet Magyarországon, és az intézményrendszer erre nincs felkészülve. A tömeges tesztelés nem feltétlenül, a szigorú otthonmaradás viszont biztosan segíthet a járvány megfékezésében. Dr. Prinz Gyula infektológust kérdeztük, aki tavalyi nyugdíjazásáig az Egyesített Szent István és Szent László Kórház Infektológiai Osztályának vezető főorvosa volt.


narancs.hu: Pénteken 85 pozitív esetről tudunk hivatalosan, jelentettek Pécsről, Dunaújvárosból is pozitív eseteket. Valójában hány fertőzött lehet Magyarországon?

Dr. Prinz Gyula: Sok. Mind a 85 fertőzött továbbadta a vírust 2-3 embernek, mielőtt kimutatták nála a vírust. Ez nagyjából 240 embert jelent, akik szintén tovább fertőznek. Napokon belül ezres nagyságrendű lehet a fertőzöttek száma.


narancs.hu: Mit lehet tudni arról, milyen a helyzet ezekben a napokban a Szent László Kórházban? Különböző forrásokból azt hallani, nagyon leterhelt a kórház, bizonyos kezeléseket le is kellett állítani a koronavírus miatt.

Dr. Prinz Gyula: A járvány első hullámában minden fertőzött, vagy karanténre szoruló beteg a Szent László Kórházba került, ez nyilvánvalóan hatalmas terhelést jelentett. Mivel elmúltam 65 éves, otthonról dolgozom, és több mint egy éve nem a kórházban, így nem tudom, hogy ott most milyenek a mindennapok. Az elmúlt hetekben nagyon nehezítette a munkát, hogy a kiadott protokollok, esetdefiníciók szinte naponta változtak. Ez rengeteg frusztrációt okozhatott. (Ezeket a protokollokat a Nemzeti Népegészségügyi Központ adja ki  KAÁ.)

 

false
narancs.hu: Rengeteg egészségügyi dolgozó a védőfelszerelések hiányára panaszkodik. Erről mit lehet tudni?

Dr. Prinz Gyula: Az egyértelműen meg van határozva, hogy milyen tevékenységhez milyen védőfeleszerelés szükséges. Annak megfelelő mértékű védelemre van szükség, hogy a dolgozó milyen kontaktusba kerül a fertőzött beteggel. Azt, hogy ezt mennyire lehet betartani, az világszerte nehézséget jelent. Az ellátottság mindenhol a világban alapvető probléma, főleg az egyszerhasználatos védőmaszkok esetében vannak óriási gondok. Az Egyesült Államokban már felszabadították a teljes haditartalékot, de még így is vannak hiányok. Másik probléma a megfelelő használat. A védőfelszerelések használata, kezelése komoly figyelmet igényel, és a túlterhelt egészségügyi dolgozók könnyen hibázhatnak ebben  mint ahogy sok másban is, ha kimerültek. Ez mindenütt a világban így van. Erről beszámoltak kínai és, olasz egészségügyi dolgozók is.

narancs.hu: A tisztifőorvos arra figyelmeztet, hogy fel kell készülni a koronavírus tömeges terjedésére Magyarországon. Erre mennyire van felkészülve az intézményrendszer?

Dr. Prinz Gyula: Fertőzések esetén mindig az infektológiai osztályok jönnek szóba. A Covid-19 felbukkanásakor is az első lépcsőben az infektológiai osztályokra számítottak. Az infektológia nem egy megbecsült szakma Magyarországon. Korábban minden megyei kórháznak, illetve megyének volt fertőző osztálya. Ma már nincs így, mert (jellemzően szakemberhiány miatt) meg kellett szüntetni azokat. Ahol van, ott sem mindenhol megnyugtató a helyzet. Egy vidéki városban, ahol szakmailag jól működő infektológiai osztály van, ott 70 éves az osztályvezető főorvos, egy másik szintén kiemelkedően működő kórházban pedig 79. Egy nem annyira jól működő osztályon, múlt pénteken is egy 80 éves orvos dolgozott, egyedüli szakorvosként. Az egyik, fertőzöttek elhelyezésére hivatalosan kijelölt kórházban két infektológus szakorvos van, az egyikük 70 éves.

A fertőző osztályok egy része valóban rendelkezik néhány egyágyas, külön vizesblokkos kórteremmel. Vannak mindenben megfelelő osztályok, kórtermek Kaposváron és Debrecenben, Ajkán is, de máshol csak néhány elkülönítésre alkalmas kórteremről beszélhetünk. Szó sincs arról, hogy valóban izolálni lehetne tömegesen minden beteget, ezért dolgoztak ki időben terveket további osztályok megnyitására.

Fontos tudni: ahhoz, hogy izolációban ápoljanak egy beteget, megfelelő számú munkaerőre van szükség. Ha figyelembe vesszük, hogy minden kórteremhez a személyzetnek külön be kell öltözködni, és átöltözni mielőtt átmennek egy másik beteghez, az rengeteg időt és eszközt igényel. Felmerült a sajtóban a kohorsz elkülönítés lehetősége, azaz hogy több beteget tesznek egy kórterembe. De ez csak akkor lehetséges, ha bizonyítottan azonos fertőzése van a betegeknek.

narancs.hu: Mi a helyzet az intenzív osztályokkal?

Dr. Prinz Gyula: Ezzel kapcsolatban elindult egy nagyon komoly kapacitás-felmérés az országban. Az elektív műtétek elhalasztásával sok kapacitás felszabadul. Hogy mindez elegendő lesz-e, ez egy nagy kérdés. Ha a járvány úgy zajlana, mint Olaszországban, akkor félő, hogy ez nem lesz elég. De tegnapi belga adatok is azt sugallják, hogy komolyan aggódni kell, elegendő lesz-e a kapacitás. Érezhető, hogy felelősen közelítenek a döntéshozók a kérdéshez.

narancs.hu: Noha hangsúlyozzák, hogy a koronavírus az idősekre a legveszélyesebb, a 20-50 év közötti fertőzöttek jelentős része is orvosi ellátásra szorul.

Dr. Prinz Gyula: Valószínű, hogy ez így lesz nálunk is. Az olasz adatok alapján ez elhunytak átlagéletkora meglehetősen magas. De az egyik első olasz eset is például egy kifejezetten sportos fiatalember volt, akit napokig lélegeztetni kellett. Nagyon nehéz okosat mondani, mert a sajtóban csak a fertőzöttek száma jelenik meg. Nem tudni, ezekből mennyi a tünetes, mennyi az enyhe lefolyású betegség, hányan kaptak tüdőgyulladást, és mennyien kerültek kórházba. Később majd lesznek erről is adatok. Az biztos, hogy a tünetes fertőzöttek 80 százaléka nem igényel kórházi ellátást.

narancs.hu: A hivatalos adatok szerint eddig 3007 mintavétel történt Magyarországon, de ez nem azt jelenti, hogy 3007 embert teszteltek le.

Dr. Prinz Gyula: Ez így van, hiszen kezdetben volt, akitől háromszor vettek mintát, de a negatív eredményhez most is két negatív mintavétel szükséges. A hivatalos szám, azt hiszem, a Nemzeti Népegészségügyi Központ Laboratóriumában elvégzett vizsgálatok száma. Tudomásom szerint hamarosan több laboratóriumban is elkezdik a feldolgozni a levett mintákat, így ez a szám nagyon gyorsan meg fog ugrani.

narancs.hu: Sok vagy kevés ez a háromezer teszt? Hét elején még csak azokat a betegeket tesztelhették, akiknek voltak a koronavírusra jellemző tünetei és jártak egy veszélyeztetett országban, vagy kapcsolatba léptek bizonyítottan fertőzött emberrel. Csupán szerdától lehet azokat a betegeket tesztelni, akiknek „csak” tünetei vannak  és akiknél ugyanakkor más fertőzés gyanúját kizárták.

Dr. Prinz Gyula: Ez az egyik legnehezebb kérdés ebben a járványban. Kezdetben valóban az volt az eljárás, hogy tünetes betegeket járványügyi anamnézissel teszteltek. Ez a kezdetben csupán Vuhan volt, utána az utolsó időszakban bővült Olaszországgal, Iránnal. Izrael volt az utolsó ország, ami felkerült a listára. A szomszédos Ausztria, a nagyon fertőzött Spanyolország, Svájc vagy Belgium viszont nem. Egészen szerdáig a tünetek mellett a tesztelés másik kritériuma az volt, hogy a beteg érintkezett-e Covid-19 fertőzöttel. (Szerdáig csupán 58 embernél mutatták ki a fertőzöttséget Magyarországon  KAÁ.)

A WHO és az Európai Betegségmegelőzési és Járványvédelmi Központ (ECDC) viszont már korábban javasolta, hogy minden olyan légúti tüneteket mutató betegnél, akinél nem lehet bizonyítani, hogy más kórokozó okozta fertőzése van, el kell végezni a vizsgálatot. Mostanra már nálunk is ez az eljárás. (Az interjú elkészítése után ismét változott a Nemzeti Népegészségügyi Központ által kiadott szabályozás, hogy kit lehet tesztelni. Két napig volt érvényben, hogy a tüneteket produkáló betegtől lehet mintát venni. Azóta ismét szigorodott a protokoll, és csak a súlyos lázas, kórházi kezelést igénylő betegeket lehet koronavírusra tesztelni  KAÁ.)

Mentőápoló védőfelszerelésben az Országos Mentőszolgálat Mohács utcai állomásán 2020. március 10-én Fotó: MTI/Balogh Zoltán
Elvileg szóba jöhetne a tömeges tesztelés, azaz hogy tünetmentes embereket is vizsgáljanak. A népességszűréssel azonban több probléma is van. Egyrészt hihetetlen erőforrást igényelne. Másrészt, járványügyi szempontból, melyik az az időpont, amikor tesztelni kell? Az biztos, hogy tünetes betegnél a tünetek megjelenését követően az 5. és 8. nap között van a legnagyobb valószínűsége annak, hogy megtalálják a beteg légúti mintájában a vírust. De ha valakinek nincs tünete és ma negatív az eredménye, az nem jelenti azt, hogy pár nappal később ne lenne benne kimutatható a koronavírus.

Ez egy nagyon nehéz kérdés, amiben nem lehet egyértelműen állást foglalni, mert folyamatosan változnak a körülmények. Viszont mindig követni kell a szakemberek állásfoglalását, mert szabályozni kell azt, kitől lehet mintát venni. A vizsgálatok számának meghatározásában figyelembe kell venni a rendelkezésre laboratóriumi kapacitást, munkaerőt, és azt, hogy az Egyesült Államokban és Európában is óriási igény van a tesztekre.

Fontos tudni, hogy a mintavételnek megvannak a technikai szabályai. Ha ezeket nem tartják be, hamis negatív eredményt kapunk. A mintavétel során döntően az emberek orrából és torkából egy speciális mintavevő pálcával megfelelő mennyiségű anyagot kell nyerni. A levett mintát bele kell mosni egy transzport táptalajba, és ebből tudják előkészítés után, egy ún. PCR vizsgálattal kimutatni a vírust. Ehhez az szükséges, hogy megfelelő mennyiségű légútból származó sejt kerüljön a mintába. Azért is lehet álnegatív a teszt eredménye, mert nem volt elegendő sejt és vírus a mintában, vagy lehet azért is, mert még valóban nem pozitív, de két nap múlva már lehet, hogy ki lehet már mutatni a vírust. Nem lehet tehát egyértelműen eldönteni, mi a sok vagy a kevés teszt.

Az, hogy többeknél végezzék el a tesztet, azért lényeges talán, mert ha valaki tudja magáról, hogy pozitív, abban több lesz a felelősségtudat. Sokkal inkább elkülöníti magát. Amíg teljesen tünetmentesen sétálunk orrunkban, torkunkban a vírussal addig nem fogjuk ezt komolyan venni.

narancs.hu: A gyerekekre is ugyanaz az eljárásrend vonatkozik, mint a felnőttekre, miközben náluk teljesen más a fertőzés lefolyása. Nem lenne szükséges külön protokoll a gyerekekre?

Dr. Prinz Gyula: Figyelembe kell venni a kapacitást, nem lehet egy országos gyerekszűrést bevezetni. De tünetes gyerekeknél mindenképp megfontolandó a mintavétel. Ami a betegség lefolyását illeti, a legkisebbeknél vannak már olyan eredmények, amik azt mutatják, hogy rájuk is veszélyes lehet a koronavírus-fertőzés.  A fiataloknál, akár 18-20 éves korig valóban tünetszegényen vagy akár tünetmentesen zajlik a fertőzés. Ezért volt fontos az iskolák bezárása. Az iskola egy zárt közösség és a gyermekek nem tudnak betartani minden alapvető higiéniás szabályt. Ők pedig hazavihetik a fertőzést a szülőknek, nagyszülőknek. Ugyanígy az egyetemek bezárása a kollégiumi közösségek miatt volt lényeges.

narancs.hu: Mi vonatkozik a kontaktok tesztelésére?

Dr. Prinz Gyula: A kontaktok esetében a találkozástól számítva körülbelül az ötödik naptól lehet arra számítani, hogy először lesz pozitív eredménye, és a fertőzés után 14 napon belül jelentkeznek leginkább a tünetek a mostani tapasztalatok szerint. Azért ajánlják a kétheti elzárkózást, mert ha enyhe lefolyású a fertőzés, akkor a 14. nap végére a beteg nagy valószínűséggel elveszíti fertőzőképességét. De bizonyossággal nem tudjuk pontosan a vírusürítés időtartamát. Van olyan közlés is, ahol még 25 nap múlva is kimutatták egy betegnél a vírust. Még nagyon kevés erre vonatkozó vizsgálat eredménye érhető el a nemzetközi orvosi szakirodalomban.

narancs.hu: Az egészségügyi dolgozók tesztelésével kapcsolatban mi a gyakorlat?

Dr. Prinz Gyula: Most egy furcsa helyzet van, mert még viszonylag nyugalmi állapotban vagyunk. De ha bekövetkezik a várt robbanás, akkor a mostaninál is sokkal nagyobb szükség lesz az egészségügyi dolgozókra.

Ha egy egészségügyi dolgozó mondjuk védőfelszerelés nélkül kerül kapcsolatba koronavírusos beteggel, mert még nem tudták a betegről, hogy pozitív  volt erre példa Magyarországon is , akkor különböző stratégiák között lehet választani. Az amerikai egészségügyi hatóság ajánlása szerint ha magas rizikójú volt is a kontaktus, elegendő karanténba helyezni a potenciálisan fertőzött egészségügyi dolgozókat. Valószínűleg nálunk is hasonló lesz az eljárás, hogy csak a tünetes orvosokat, ápolókat fogják tesztelni, amúgy meg két hét szigorú karantén. Nem csak a kórházi karanténban, de az otthon lévőknek is meg kell figyelniük magukat, esetleg naplót vezetni a tünetekről, a testhőmérsékletükről, és ha ezekben valamilyen komoly eltérést tapasztalnak, akkor kell mintát venni.

false
narancs.hu: Arra van bizonyíték, hogy aki elkapja a betegséget, egy idő után védett lesz?

Dr. Prinz Gyula: A fertőzés után nagyjából egy hét múlva mérhető az immunrendszer válasza a fertőzésre, és a tizedik naptól alakul ki a tartós védettség (pontosabban a 78. naptól lehet kimutatni az IgM típusú ellenanyag jelenlétét, 10. naptól lehet mérni IgG típusú ellenanyag szintet, ami a tartós védettséget jelenti). Arra viszont még nem lehet válaszolni, hogy ez a védettség hány évig fog védeni, a Covid-19 milyen mutációi ellen fog védeni, stb. Aki most elkapja a vírust, és IgG típusú ellenanyaga lesz, az védett lesz. Más fertőzéseknél is ez a tapasztalat.

narancs.hu: Akkor az emberek hány százalékának kellene megbetegednie, hogy kialakuljon a nyájimmunitás, ami megvédi a társadalmat?

Dr. Prinz Gyula: Erre nagyon nehéz pontos választ adni. Úgy tűnik, Angliában nem működött a nyájimmunitás elképzelése. Ha lezárják Londont, akkor ez a teória cáfolata lesz. Várható, hogy Angliában is robbanásszerű lesz a megbetegedések száma. Nyilvánvaló, hogy a gyerekek, akik így szereznek védettséget, azok védettek maradnak. Járványügyi szakemberek úgy gondolják, hogy ez a vírus velünk fog élni akár módosult, akár megszelídült változatban is, és cirkulálni fog az egész világon, hasonlóan az influenzához. De ez is csak feltételezés.

narancs.hu: Szükség lenne Magyarországon is szigorúbb intézkedésekre, akár kijárási tilalomra?

Dr. Prinz Gyula: Ez lehet, hogy előbb-utóbb be fog következni, nehéz és felelősségteljes egy ilyen döntést hozni. Ez mindenütt nehéz kérdés. Az biztos, hogy ha az emberek elmennek Budapestről vidékre, az egyedül arra jó, hogy terjesszék a járványt. A kijárási tilalom bevezetésekor azt is figyelembe kell venni, hogy milyen a szociális infrastruktúra Magyarországon? Ki fog az idősekről, betegekről, egyedülállókról gondoskodni? A magunkról való gondoskodás is probléma, életkoromnál fogva már most kifogásolható, ha én az utcára kimegyek bevásárolni. Az, hogy az emberek számonkérik, hogy az öregek mit keresnek az utcán, bántó. Nem az öregek fertőzik meg a fiatalokat, hanem a fiatal tünetmentesek az öregeket. Azt már most hirdetni kell, hogy mindenki maradjon otthon, magától. Ez valóban nagyon fontos lenne.

Nyugtassa magát Naranccsal a kényszerű otthonlét idején!
Továbbra se érjék be a napi hírek özönével, hanem pillantsanak mögéjük! S tegyék ezt velünk! Járjunk együtt a dolgok végére! Kedves olvasóink, vészhelyzet van, s ilyenkor mindennél fontosabb a tisztánlátás. Ezért jó szívvel javasoljuk, hogy továbbra se érjék be a napi hírek özönével, hanem pillantsanak mögéjük! S tegyék ezt velünk!
