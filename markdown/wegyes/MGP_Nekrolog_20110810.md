---
authors: 
- Koltai Tamás
categories: 
- ÉS
title: "Koltai Tamás:MGP halálára - A követhetetlen kritikus"
date: "2011-08-05"
---
> Koltai Tamás: MGP halálára - A követhetetlen kritikus - ÉS LV. évfolyam 31. szám; 2011-08-05

1972\. szeptember 16-án ugyanazzal a géppel repültünk a belgrádi BITEF-re, az akkori idők kimagasló nemzetközi színházi fesztiváljára. Amikor találkoztunk a ferihegyi váróban, fanyarul rám nézett: „Közös nekrológban leszünk? Unheimlich.”

Ez volt Molnár Gál Péter. Szellemes, csípős, kaján, schlagfertig. Szóban és írásban.

Nem zuhantunk le. 2011. július 27-én egyedül halt meg, ahogy élt, de másnap az újságoldalakon osztoznia kellett Agota Kristof nekrológjával. Ha tudná, nem örülne neki. Kivételes individualista volt. Nem biztos, hogy annak készült, csak így alakult.

A múlt század hatvanas éveinek elején gyökeres fordulatot hozott a magyar színházi írásba. Addig csak irodalmárok írtak színikritikát. Bölcsészek. Szépírók. Zsurnaliszták. A legjobbak igen magas színvonalon. Mátrai-Betegh Béla volt akkoriban a leghíresebb. Kolumnás bírálatokat közölt a Magyar Nemzetben, néha két folytatásban ugyanarról az előadásról, ma elképzelhetetlen körülményes irodalmiassággal. Ebbe robbant bele MGP a Népszabadságban a maga üdítően laza, könnyed és - bizony - nyelvújítóan pongyola stílusával. Az irodalmár helyett a színházi ember, aki nem elmélkedik, nem okoskodik, nem ideologizál, hanem abból indul ki, amit lát. Nem a dráma megvalósításának tekinti a színházat, hanem szuverén műalkotásnak. Nem is MGP stílusa volt sorsdöntő, hanem a szemlélete. Hogy azt veszi észre és írja le, amit korábban senki, elsősorban a színészt. Színesen, elevenen, szemléletesen, gondolatilag bámulatosan tartalmasan. Abban az időben egyszerre voltam bölcsészhallgató és fizetett dramaturgtanonc a drámai fénykorát élő Madách Színházban, épp egyeztetni próbáltam magamban ezt a kettőt, amikor elsodort MGP Népszabadság-beli irálya. Ismeretlenül is a híve lettem, sokáig nem tudtam kivonni magam a hatása alól, megpróbáltam utánozni, egy ideig még azután is, hogy az évtized vége felé másodhegedűs színikritikusként mint külsőst foglalkoztatni kezdett a Népszabadság. Később igyekeztem levedleni a hatását, talán észre is vette, Rendelkezőpróba című könyvét így dedikálta: „Tanítványomnak, Koltai Tamásnak, szeretettel: tanítványa, MGP”. Amiben az volt a szép, a szarkasztikus humor és az (ön)irónia, hogy nem voltam, nem lehettem a tanítványa. Senki sem lehetett. Ő nem taníthatott, nem azért, mert nem engedték, hanem mert nem lett volna mit tanítania, nem voltak elméletei, módszerei, esztétikai preferenciái, átruházható fogásai, ő maga volt az elv, a módszer, a fogás. Utánozhatatlan.

És követhetetlen. A szó minden értelmében.

A színművészeti főiskolát végezte, talán maga sem tudta, mi akar lenni, színész, táncoskomikus, rendező, dramaturg, mindenesetre színházi ember lett, bennfentes, ez volt a foglalkozása, alighanem a legfőbb ambíciója is egyben. Már a főiskolán is ide-oda rakosgatták, valószínűleg egyik kreclibe sem fért bele, mindenhonnan kilógott, állítólag az akkoriban indult veszprémi színházban szeretett volna nagyobb szerepet, mint a dramaturgét, végül talán az osztályfőnöke, Marton Endre állította rá a kritikaírásra, és helyezte el a Népszabadsághoz. Valószínűleg, állítólag, alighanem, talán... MGP-vel kapcsolatban semmi sem biztos (az sem, amit ő maga mond). Személyiségét szóbeszéd, pletyka, körülírás burkolta ködbe, soha semmiről nem nyilatkozott világosan és egyértelműen, az egyenes beszéd nem az ő kenyere volt. Kritikáiban is a kétértelmű, ambivalens, sejtető megfogalmazásokat vitte tökélyre, olvastán sokszor morfondíroztak a beavatatlanok, most rosszat írt vagy jót, alighanem élvezte ezt, úgy dicsért, hogy piszkált, úgy szidott, hogy szóvirágokat ültetett a megbírált alakítás köré. Persze voltak kivételezettjei, elsősorban az örök Major és Törőcsik - bár ha megkérdezték volna, kik a kedvencei, szerintem Honthyt, Latabárt és Feleki Kamillt mondta volna, ha egyáltalán hajlandó nyíltan válaszolni a kérdésre, ami nem valószínű -, és voltak, akiket egy életen át utált, igen nagy művészek, színész is, rendező is, ez alkalomból nem fogom megnevezni őket, aki szorgosan olvasta őt, tudja. Utálatának nem esztétikai okai voltak, hanem - elégedjünk meg ennyivel - hol ez, hol az, politikai, személyes, és legtöbbször követhetetlen, mert sok esetben hirtelen változott meg a véleménye, és ezt nem tudta palástolni, paradox módon éppen azért, mert ugyanannak az ellentétét is ékesszóló vehemenciával közvetítette, és így még inkább feltűnt. Mivel az ítéletet esztétikai referencia helyett vonzó szubjektivitás táplálta, nem lehetett tudni, mi történt azóta, amikor még nem úgy gondolta. Majd’ hanyatt estem, amikor 1968-ban elolvastam Ádám Ottó Éjjeli menedékhelyéről írt kritikáját (legélesebb fogalmazványait mindig azonnal a bemutatót követően publikálta), mert addig nem adta jelét a rendező ellen készülő átfogó (ideológiai) támadásnak.

Ez azért volt meglepő, mert napi szinten nem is igen érdekelte a rendezés. „Amit a színházi rendezés közöl - írta több mint húsz évvel később -: ideológiailag célszerűvé tett világ. Amit a színészet közöl: az egyes ember magatartásokba kódolt felelete a világ szorításaira. (....) Mind a kettő hárít. Mindkettő szépít az igazságon. A rendezés hárító féligazságai azonban célirányossá szervezett manipulációs-agitatív eszközök. A színészet hárításai akkor is beszédesen jellemzőek, amikor hazudik az alany.”

A színész világa volt az övé. Úgy illesztette foglalatba, úgy dekorálta ki a színészi játékot, mint soha senki. Tobzódott a láttató erejű szofisztikában, a játékos nyelvi alakzatokban, a mesterkélt grammatikában és ortográfiában. Kinyitom egy reggel a Népszabadságot, keskeny, egyhasábos írás, a címe: „Süccasóban”. Ez meg mi? Schütz Ila Shaw vígjátékában, a Sosem lehet tudniban. A csínytevő cím után következett az éles elméjű, virtuóz szófacsarás, ami elkacskaringózott a színészet képzelt labirintusába. Fölfejtette a jelenlétet, a karaktert, a külső és belső attribútumokat önmagukban, a műegésztől, az értelmezéstől, a színházi produkció létrejöttének céljától teljesen függetlenül. MGP részeket pakolt egymás mellé az előadáskritikákban is. Ritkán összegezett, nem rakta ki a teljes mozaikot, alig elemezte az összteljesítményt, az egyes rendezések morális, filozófiai vagy társadalmi tartalmát.

1974\. január 27-én együtt kellett szakmai beszélgetést tartanunk a társulattal, közvetlenül a kaposvári Ahogy tetszik esti előadása után. A vitaindítóban megpróbáltam azonnal a rendezés lényegét, a belső száműzetés - akkoriban nem épp veszélytelen - politikai metaforáját érinteni. Gyakorlatlan voltam, izzadtam, kínlódtam, belesültem. A segítségemre sietett. Föltűnt a semmiből egy színésznő, Csákányi Eszter - kezdte -, éppúgy, mint két évvel ezelőtt ugyanitt a Weöres-darabban egy másik, Pogány Judit. És így tovább. Lazán végigvezette az egészet, anélkül, hogy eljutottunk volna az előadás miértjéig. Ugyanezt gyakran megtette a napi kritikáiban is. Nem mintha nem lett volna képes teljes összefüggéseket fölfejteni, nagyon is megvolt hozzá a képessége: műveltség, színháztörténeti tudás, metsző ész, logika, komplex gondolkodás. Csak úgy döntött, hogy napi használatra nem pazarolja ezeket. Nem zsúfolja bele az egész világot minden kis írásba. Kimarad a kortárs folyamatokból, nem ismer fel születő tendenciákat, nem áll melléjük, nem is száll szembe velük, vagy ha mégis, hát úgy, hogy ne lehessen tudni, végeredményben hol áll. Mi mellett és mi ellen. Egyszer így, egyszer úgy. Követhetetlenül.

Másfél évvel az Ahogy tetszik után, amikor a Kaposvár-jelenség már bőven a magyar színház megújulásának sarokköve volt, az előadás valóban nem túl fényesre sikerült bemutatkozásáról a varsói Nemzetek Színházában - ez volt a fiatal, tapasztalatlan társulat első külföldi szereplése nemzetközi nagyságok társaságában a világplaccon - kajánul leszedte a keresztvizet. Egy hetilapban méltányosabb hangon írtam ugyanarról. Nem tűrte. Elérte, hogy ne írhassak többé a Népszabadságba (ahol egyébként a nekrológok közlése ellenére sohasem volt kulturális rovatvezető). Így kevesebb erkölcsi skrupulusom volt három év múlva visszamenni, amikor visszahívtak a helyére, miután beütött a mikrofilmes ügye. (Szamizdatot akart kicsempészni, lekapcsolták Ferihegyen.)

Napi recenzensnél messze jobb volt esszéistának, tanulmányírónak és színházi jelenségek összefoglaló krónikásának. Kevés, hogy jobb: tökéletes. Könyveinek legtöbbje kivételes remek. Nemcsak a korszakalkotó trilógia (Olvasópróba, Rendelkezőpróba, Emlékpróba) páratlan érték - az első műfaji találmány: színészportré-sorozat, a második Major Tamás, Marton Endre és Várkonyi Zoltán rendezői arcképe, a harmadik a Gellért Endre-monográfia -, hosszabb-rövidebb írásait egybegyűjtő kötetei éppúgy fontosak és élvezetesek. Akárcsak a Honthy-életrajz, a Latabárokról vagy a pesti mulatókról szóló tomus. Ezekben nem csupán irdatlan mennyiségű tudásanyagot halmozott fel, hanem - színikritikáitól eltérően - sokrétű történeti, politikai, esztétikai kontextusba helyezte tárgyát, miközben megőrizte eredendő színházközpontúságát. Könyvei bravúros színház-, művelődés- és nemegyszer társadalomtörténeti kaleidoszkópok. Gyakran úgy ír le bennük elenyésző részleteket a múltból, mint aki teljes előadások előhívható filmjeit őrzi tudatának archívumában. A BITEF-fesztiválon láthattam, hogy csinálja. Minden előadás után azon nyomban legépelt három-négy flekket (vitte magával Belgrádba az írógépét), kész MGP-írásokat, amelyeknek csak a töredéke jelent meg azonnal, a többi raktárra került, és bármikor, akár évek múlva fel lehetett használni őket. Persze hogy elsődleges frissességűek maradtak egy évtizeddel később is, hiszen napi ihletből születtek, ráadásul könyvbe kerülve meg lettek szerkesztve, ami az előnyükre vált. Stílusa ezekben is könnyed, elegáns és lucidus - nemkülönben világos, logikus, és nem utolsósorban megfelel a magyar nyelv szabályainak.

Nyilván jókora munkaanyagot hagyott hátra. Úgy tudni, kész könyvkéziratokat is.

Életében három nagy törés volt. Az első az említett mikrofilmügy, amelyben nyilvánvaló provokáció történt, tudták, mit hol keressenek, a ferihegyi vámnál egyből a cigarettadobozát kérték (kis bádogdózniban tartotta a cigarettáit, Belgrádban láttam). Olcsóbban úszta meg, mint az átlag polgár hasonló esetben, elküldték a Népszabadságtól, és szinekúrát találtak neki a Színházi Intézetben, akkor úgy lehetett tudni, Rényi Péter, a Népszabadság nagy hatalmú helyettes főszerkesztője a protektora, ami igaz is volt. A második krízis felesége, a színésznő Ronyecz Mária halálával érte. Az ezredforduló után pár évvel jött a harmadik csapás, kiderült, hogy 1963 óta beszervezett III/III-as ügynök volt, valaki könyvecskében kiadta a színházi életről szóló jelentéseinek egy részét, amelyek - kis túlzással - csak annyiban különböztek a nyilvános publikációtól, hogy a belügynek egyértelműbben fogalmazott (bár a tartótiszteknek így is meglehetős gondot okozhatott megérteni a teátrumi szcéna rejtelmeit). A bennfentes olvasónak az a benyomása támadhatott, hogy üzent bennük a kultúrpolitikának, és hogy ügynökjelentései a személyes tabuk kiszerelésével nemcsak megjelenhettek volna az első nyilvánosságban, hanem határozottabb, konstruktívabb, progresszívabb portrét rajzoltak volna ki róla. Talán épp ezt nem akarta. Nyíltan véleményt nyilvánítani. Mindenesetre a jelentősebb sajtóorgánumok a lelepleződés után, érthetően, elzárkóztak előle, amin az sem változtatott, hogy nyilvános utalást tett homoszexualitására mint zsarolhatóságának köztudott okára. (Coming out című, egyes források szerint már megjelent könyvét mindeddig nem adták ki.)

Kívülről nézve rezignáltan viselte hányattatásait, megszokott ironikus mosolyával az arcán álldigált a színházi előcsarnokokban, elkerülhetetlen bonmot-val fogadta a közeledőt. A cikkeiben is. Páncél volt rajta a szellemesség. Alóla támadott. Bántó is volt nemegyszer. „Szándékosan sérteget? - kérdezte magától egy fülszövegen. És válaszolt magának: - Az öntudatlan sértés bántóbb.” Bonmot ez is. Sértettjei sokan vannak, néha igazuk van, néha nincs. Őt vádolni Latinovits haláláért otrombaság, a Bozzi úr-féle silánysággal megvezetett színészzseni, ha áldozat, a nívótlan magyar színházi környezet áldozata. Az igénytelenség, a hiú középszer kárvallottjai többször keltek ki MGP ellen jogtalanul, mint a privát személyükben megbántottak jogosan. Utóbbiaknál számosabbak cserbenhagyottjai: szemlélet- és nyelvújító művészek, reformerek, társulatépítők, társadalomkritikusok - röviden: a magyar színházi progresszió -, akik mellett nem volt hajlandó kiállni, néha ellenük írt (kevés, szubjektív kivétellel). Mivel biztos ízlése és ítélőképessége volt, a legkörmönfontabb stiláris arabeszkkel sem tudta leplezni az erre irányuló akaratlagos szándékot. Egyébként csak elvi szinten hárította el a kritika kultúrpolitizáló funkcióját, a maga módján nagyon is beszólt, csak meg kellett fejteni, mint a keresztrejtvényt. A sorok közötti utalásokkal, sejtetésekkel bámulatosan lavírozott kimondás és elhallgatás között, ami a rendszerváltozás előtti publikus megszólalások finommechanikájának része volt, őt viszont a bensője is ugyanerre vezérelte. De azért nemigen hivatkozhatnak rá, akik a mai kritikát a közügyektől távol szeretnék látni, tájékozatlan, műveletlen és írástudatlan dicsérdisták önkielégítő foglalatosságává tenni, mert ha valaki, ő aztán tudta, mi a színházi érték, nemcsak esztétikai, hanem társadalmi értelemben is - ragyogó kisesszéi, történeti, világszínházi írásai bizonyítják -, és irtózott mind az üres hazapufogtatástól, mind a gatyaletoló színháztól. Különösen együtt a kettőtől.

Az utóbbi években elfáradt, nyilván nem volt könnyű földolgoznia az ügynöktörténet nyilvánosságát sem, online kritikái fésületlenek, megíratlanok, szerkesztetlenek maradtak, régi kliséit ismételgette bennük. Meg is szelídült, elnézőbbé vált, ami elsősorban azok szemében foglalja majd nosztalgikus keretbe a róla alkotott képet, akik korábban engesztelhetetlenül gyűlölték. Ahogyan ez a régiekkel is történt, utólag. Vörösmartyval, Kárpáti Auréllal, B. Nagy Lászlóval.

Csak a halott kritikus a jó kritikus.

Pedig Molnár Gál Péter tényleg jó volt.
