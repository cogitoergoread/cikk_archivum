---
authors: 
- Noam Chomsky
categories: 
- HVG
title: "A járvány a neoliberalizmus bukása"
date: "2020-04-27"
---
 
> https://hvg.hu/360/20200427_Noam_Chomsky
> szerző HVG360; olvasási idő 3 PERC; Megjelent 2020.04.27. 07:30

A gyógyszercégek azért nem léptek korábban, mert nem ezt diktálta a piac - vél Noam Chomsky. A politikai aktivizmusáról ismert tudós egy interjúban mondta el véleményét, amit magyarul szemlézünk.

Noam Chomsky szerint a jelenlegi amerikai vezetés azon van, hogy létrehozza a Reakciós Internacionálét, vagyis a legbrutálisabb államok szövetségét, benne az orbáni Magyarországgal, Izraellel, Indiával, Egyiptommal, az öbölmenti olajmonarchiákkal és másokkal. A világhírű nyelvész és filozófus ezzel szemben abban látja a reményt, hogy habár visszalépett az elnökjelöltségtől, Bernie Sanders erőfeszítései nyomán kialakulóban van a Haladó Internacionálé. Olyan témák kerültek a viták előterébe, amik pár éve még elképzelhetetlenek voltak. Pl. az Új Zöld megállapodás.

Az anarcho-szindikalista és libertariánus szocialista nézeteiről ismert tudós számára a járvány legfőbb tanulsága az, hogy a neoliberalizmus újabb kolosszális kudarcot vallott. Amerikában pedig csak rontottak a helyzeten a szociopata pojácák, akik jelenleg a Fehér Ház gazdái. A világ egyik vezető értelmiségije azonban arra int, hogy okulni kell a történtekből, mert különben csak még rosszabb jön. Hiszen a világ pontosan tudta, hogy baj lesz, mégsem készült fel rá. A gyógyszergyárak időben elő tudták volna állítani az ellenszérumot, de nem tették, mert a piac azt mondta nekik, hogy nem abban van a profit, ha előre kirukkolnak a szerrel.

A másik fontos tényező, hogy a kormányok a problémát és nem a megoldást jelentik.

Ebből a szempontból az USA teljes katasztrófa, mert az országot irányító banda szerint mindenki más hibás, csak ők nem. Így most a válság epicentruma az Egyesült Államok lett. Az ország annyira szétesett, hogy egyedülálló módon még a WHO-nak sem tud adatokat szolgáltatni a halottak és a fertőzöttek számáról. A hatalom egészen szürreális módon viszonyul a problémához. Hiszen Trump még februárban, a járvány kellős közepén is csökkenteni akarta az egészségügyre szánt költségvetési előirányzatot.

Így most az elnök kétségbeesetten keresi, hogy ki az, akit felelőssé tehetne. Kínát, az Egészségügyi Világszervezetet, de ez utóbbi aztán tényleg kriminális. Hiszen Amerika megvonja a pénzt az ENSZ szakosított intézményétől, noha az leginkább a világ legszegényebb országaiban igyekszik segíteni. Tehát az USA gyakorlatilag kijelenti, hogy rendben van, öljünk meg egy csomó embert a 3. világban, mert az majd javítja Trump választási kilátásait.

Az elnök az az ember, aki egyik kezében táblát tart, rajta a felirattal: Szeretlek benneteket! A másik kezében lévő tőrrel viszont hátba döf. Így bánik a saját választóival, teljesen elvakult, nem számít neki, hogy mit tesz. És érdekes, hogy a Foxnews, a Breitbart támogatja, márpedig ez a sajtónak az a része, amelyre a republikánusok kizárólag odafigyelnek. Ez média azt szajkózza, amit a politikus mond. De ez pusztulásba viszi az országot.  

A portál megkérdezte Chomskyt, hogy a ragály változtat-e ember és természet viszonyán. A válasz az, hogy az attól függ, a világ miként reagál az eseményekre, mert kialakulhatnak tekintélyelvű, elnyomó államok, amelyek még inkább terjesztik a neoliberális kórt. Pont ezen dolgoznak. Pl. azzal, hogy forszírozzák a szénhidrogének és más, környezetszennyező anyagok, így a higany kitermelését. Eltörlik a természetvédelmet szolgáló szabályokat. A lényeg a profit. És ha nem ütköznek érdemi ellenállásba, akkor tarolni fognak.

A tudós nagyon aggasztónak tartja, hogy az EU-ban nincs összefogás a Covid-19 ellen. A németek jól csinálják, nem ragaszkodnak szigorúan a neoliberális elvekhez. De a nagy bajban lévő olaszok Kubától kapnak segítséget, nem a gazdag európai államoktól. Ez pedig sokat elárul az unió gondolkodásmódjáról. Az USA közben Kubát az emberi jogok megsértésével vádolja, joggal, ám közben sokkal szörnyűbb dolgok történnek Guantanamón. És könnyű Washingtonban a kínai veszélyre is hivatkozni, mert az amerikai közgondolkodásban már a 19. század óta jelen van, hogy jönnek a sárgák és megölnek bennünket. Bármikor elő lehet kapni.
