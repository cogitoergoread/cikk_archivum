---
authors:
- Kökény Mihály
categories:
- Mancs
title: "Az egészségügyért felelős miniszternek nem osztanak lapot a járványvédekezésben"
date: "2020-10-03"
---

> https://magyarnarancs.hu/publicisztika/kokeny-mihaly-133673

**És köddé vált az egészségügyi államtitkár is. Kökény Mihály egykori miniszter írása.**


Ennek az írásnak a címe akár az is lehetne: Mit csinált felséged 3-tól 5-ig? A Mikszáth Kálmán kisregénye alapján a hatvanas években készített magyar filmvígjáték címe azért ihletheti ezt az írást, mert hazánkban a teljhatalmú miniszterelnök továbbra is az egészségügy (s minden más ágazat) ura és parancsolója. A világjárvány kellős közepén az egészségügyért felelős tárca irányítóinak nem osztanak lapot sem a védekezés irányításában, sem az intézkedések kommunikációjában.

Németországban éppen a koronavírus elleni hatékony fellépés miatt az egészségügyi miniszter vált az ország egyik legnépszerűbb politikusává, Csehországban viszont lemondott az ágazat irányítója, így vállalt felelősséget az elkövetett hibákért.

Magyarország következmények nélküli ország. A járványvédekezés agyonpolitizált és áttekinthetetlen, a teszteléstől a gazdaságmentésig hibát hibára halmoznak, de a kritikának nincs foganatja.

De ki mit tesz valójában? A miniszterelnök katonásdit játszik, hajnalonként kórházakban portyázik, népi bölcsességekkel fűszerezett megnyilvánulásaival a csalhatatlanság látszatát kelti. Ostorozza a baloldalt, Brüsszelt, a migránsokat, akik szerinte csak keresztbe tesznek a párt és a kormány COVID stratégiájának. Szerinte a magyar egészségügy felkészültsége a legjobbak között van a világon. Vajon a túlterhelt és rosszul fizetett orvosok és ápolók is így gondolják?

A járványvédekezés kormányzati felelősségi rendjében az operatív törzset vezető belügyminiszternek jelentenek a tisztázatlan feladatkörű kórházparancsnokok, az orvosképzés és a járványszakértők jó része az innovációs minisztérium felügyelete alatt működik. Reformterveket a pénzügyminisztérium és a nemzeti bank készít, a külügyminisztérium szerzi be az egészségügyi felszereléseket és dönt arról, ki jöhet be a határon és ki nem. Magyarország lezárva, de az egyre fertőzöttebb Csehországból és Szlovákiából jöhetnek a polgárok, hiszen ők a barátaink. Az önkormányzatok hatásköre korlátozott, s egy iskolaigazgató még a tanítást sem függesztheti fel saját hatáskörében központi jóváhagyás nélkül.

A kormányfői bókok ellenére az emberi erőforrás miniszterének pozíciója erőtlen, de dolgozószobája melegéből üzenget a nagyérdeműnek, olykor engedetlen kórházvezetőket meneszt, amikor éppen nem a magyarok türk eredetét tanulmányozza. Ami igazán furcsa, hogy az egészségügyi államtitkár teljesen láthatatlanná vált, helyetteseit a napokban váltották le. A tiszti főorvos monoton hangú tájékoztatói aligha késztetik a lakosság nagy részét jogkövető magatartásra. Körlevelei és utasításai, akárcsak főnökének, az éj leple alatt érkező instrukciói nélkülözik a professzionalizmust. Az egészségügyi érdek-képviseletekkel a belügyminiszter tárgyal.

Ebben a kaotikus rendszerben nem a szakértelem, hanem a kritikátlan lojalitás az alkalmazás feltétele. Igazi labirintus, Ariadné fonala nélkül.

Mit csinált felséged 3-tól 5-ig? Propagandavideókban nevelte a népét, s a szabad pálinkafőzés évfordulóját ünnepelte. Védőmaszk nélkül, az ívócimborák szoros gyűrűjében.

A vírus kajánul vigyorog.
