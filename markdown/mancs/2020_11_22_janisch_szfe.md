---
authors:
- Janisch Attila
categories:
- Mancs
title: "Miért olyan fontos a kuratóriumnak és a kormánynak az SZFE-n zajló félév érvénytelenítése?"
date: "2020-11-22"
---

**Jogállamiság vagy a jog és törvényesség állami szintű semmibevétele?**

A Színház- és Filmművészeti Egyetem erőszakos és szélsőségesen antidemokratikus
átalakítását kormányzati oldalról levezénylő Palkovics László Innovációs és Fejlesztési
miniszter a minap újfent azt nyilatkozta, hogy a konfliktusok, amelyek az alapítványi
SZFE irányításával megbízott Vidnyászky Attila vezette kuratórium és az egyetem
polgársága között szeptember óta egyre hevesebb indulatokkal kibontakoztak,
kizárólag az egyetem belügyei, amelyekhez személy szerint neki, tágabb értelemben a
minisztériumának és még tágabb értelemben a kormánynak semmi köze.

Csakhogy amikor az antidemokratikusan kinevezett kuratórium, és a kuratórium által
ugyancsak antidemokratikusan kinevezett – az egyetem polgársága által a kinevezésük
jogszerűtlensége okán illegitimnek tartott, és a képesítésüket tekintve sem megfelelő
végzettségű – rektorhelyettesek két és fél havi oktatás után erőszakkal teljesületlennek
nyilvánítják az éppen folyó oktatási félévet, az már semmiképpen sem csak az SZFE
belügye, hanem roppant súlyos, precedensteremtő és éppen ezért közérdekű jog- és
érdeksérelem, melynek elszenvedői elsősorban az egyetem hallgatói.

Palkovics miniszternek ebben a kiélezett helyzetben nem maszatolni és
hárítani kellene, 

hanem teljesíteni azt, amire kötelezi őt a jelenleg még érvényben lévő státusza,
amelynek következtében az alapítványi kuratórium hatalomátvétele után még egy éven
át az Innovációs és Fejlesztési Minisztérium (azaz maga Palkovics) betölt egyfajta
supervisor szerepet, éppen azért, hogy a súlyosan vitás esetekben beavatkozhasson és
akár felülbírálhassa a kuratórium jogsértő döntéseit.

Az Oktatási Hivatal, a magyar felsőoktatás egyik legfőbb ellenőrző és hitelesítő szerve
pedig önhatalmúlag és törvénytelenül utasítja el a hallgatók és a tanárok panaszát és
kivizsgálási követelését arra vonatkozóan, hogy az OH ellenőrizze, hogy a folyó
félévben meg lettek-e tartva az akkreditált tanmenetnek megfelelő tanrendi órák.

Mi, akik a tanév rendjének megfelelően szeptember közepe óta tanítunk az egyetemen
és a hallgatók, akik látogatják az óráinkat, tudjuk, hogy az oktatás rendben folyik.

Az egyetemfoglalás miatt esetlegesen elmaradt órákat már bepótoltuk. A tanári sztrájk
pedig egy gesztus, mely éppen azért, hogy ne a hallgatók és a tanítás lássa a kárát,
össze lett hangolva a sztrájkoló tanárok órarendi kötelezettségeivel. Ennek megfelelően
csak az vesz részt a napi két órás sztrájkban – amelyet az időközben meghozott
ítéletében az első fokon eljáró Fővárosi Törvényszék és másodfokon a Fővárosi
Ítélőtábla is törvényesnek nyilvánított –, akinek emiatt nem marad el egyetlen órája
sem.

Ezek olyan tények, amelyek az órai dokumentációk áttekintésével bizonyíthatók.

A járvány miatt online megtartott órák legtöbbje (a résztvevők tudtával és
belegyezésével) kép- és hangfelvétellel is dokumentált, ezért azok teljes
terjedelmükben később is megtekinthetők, a ZOOM-program Google naptárában pedig
ott maradnak a meghirdetett órák időpontjára, hosszára és meghívott résztvevőire
vonatkozó megváltoztathatatlan és visszadatálhatatlan adatok.

Mindezek alapján hazugság, amikor az alapítványi kuratórium által kinevezett új
kancellár, Dr. Szarka Gábor és a tanári képzettségét és egyetemi tanári szakmai
gyakorlatát tekintve a rektori feladatok ellátására alkalmatlan Novák Emil és Zalán
János azt állítják, hogy az egyetemen nem folyik ellenőrizhető rendben a tanítás, és
ezért ők maguk önhatalmúlag (ami egy jogi nonszensz) érvénytelenítik a félévet.

Valójában a kuratórium és a kinevezettjei azok, akik minden lehetőséget megragadnak
arra, hogy ellehetetlenítsék az egyetem oktatói tevékenységét.

Az ezt célzó intézkedéseik a következők voltak:

– az internet lekapcsolása egy olyan egyetemen, ahol az oktatáshoz nélkülözhetetlen a
gyors, szélessávú internet használata;

– a tantermek 18.00 órán túli használatának megtiltása egy olyan egyetemen, ahol a
színész és színházrendező hallgatók késő éjszakába nyúlóan próbálják a féléves
vizsgafeladataikat;

– a videó kamerák használatának megtiltása az osztálytermeken kívüli egyetemei
terekben egy olyan egyetemen, ahol a filmes és televíziós képzés napi velejárója, hogy
a hallgatók a szakmai tanórák alatt forgatható filmetűdöket készíthessenek, és ehhez
használhassák az egyetem tereit.

Miután ezekkel a kísérletekkel az új vezetők kudarcot vallottak, még erőszakosabban
próbálkoztak az oktatás időszakos felfüggesztésével.

Értelmetlenül és indokolatlanul rendelték el,

hogy az őszi szünet a szokásos négy-öt nap helyett két hét hosszúságú legyen, abban a
helyzetben, amikor számítani lehetett arra, hogy hamarosan az oktatást nehezítő és
körülményesebbé tevő kormányzati intézkedések következnek a járvány második
hullámának gyors felfutása miatt. Egy ilyen helyzetben az oktatás zavartalanságát
biztosító intézkedés az lehetett volna, ha egyáltalán nincs megtartva az őszi szünet,
hanem előre dolgoznak a tanárok és hallgatók is. Minthogy tanárok és hallgatók a
minőségi oktatás mellett vagyunk elkötelezettek, azt tettük, amit mi helyesnek
tartottunk: nemhogy betartottuk volna a meghosszított őszi szünetre vonatkozó
utasítást, de egyetlen nap szünetet sem tartottunk.

Az alapítványi SZFE vezetői ekkor szintet léptek az oktatás ellehetetlenítésében, és egy
rendelkezésnek nevezett e-mailben (!!!!) tájékoztatták az egyetem polgárságát, hogy
az oktatás folyamatának ellenőrizhetetlensége miatt érvénytelennek nyilvánítják az
éppen folyó félévet, és egyben arra kötelezik a tanárokat és a hallgatókat, hogy
azonnali hatállyal szüntessék be az oktatási tevékenységet. Szarka Gábor kancellár
azzal indokolta ezt a lépésüket, hogy az egyetemfoglalás miatt az új vezetőség nem
tudja ellenőrizni, hogy az oktatás a megfelelő rendben folyik-e.

Ez a hihetőnek tűnő magyarázat valójában nem indok erre a brutálisan oktatásellenes
lépésre. Az oktatás lebonyolításáért, megszervezéséért, az órarendek összeállításáért, a
tanórák tematikai leírását tartalmazó tanári adatlapok és a jelenléti ívek begyűjtéséért,
egyszóval az egyetemen folyó oktatás rendjének fenntartásáért és betartatásáért az
Oktatásszervezési Osztály munkatársai felelősek. Hozzájuk ebben a félévben is
beérkeztek a szükséges dokumentációk, velük a tanárok és a hallgatók éppen az
oktatás rendjének zavartalanságát biztosítandó napi kapcsolatban vannak, amiként
Szarka Gábor kancellár és a kuratórium kinevezte rektor-helyettesek is naponta
beszámoltathatják ezeket a munkatársaikat, akik az egyetemfoglalás ideje alatt is
zavartalanul végezhették a munkájukat az SZFE oktatási helyszínein. Tizenhét éve
tanítok az egyetemen, de még egyszer sem volt részem abban, hogy az iskolai rektorai
személyesen ellenőrizték volna az órákat. A vizsgákra szokás jönni, amelyekre
meghívást is kapnak, így a vizsgamunkák eredményességén át tudják ellenőrizni az
oktatás minőségét és hatékonyságát.

Természetesen sem tanárok, sem hallgatók nem engedelmeskedtünk a
kényszeredetten erőszakos, törvénytelen és oktatásellenes intézkedésnek, hanem

továbbra is megtartjuk az óráinkat a hallgatók teljes létszáma előtt,

amire cáfolhatatlan bizonyítékaink is vannak, mint azt már fentebb jeleztem.

Az egyetem új vezetői ekkor egy minden eddiginél agresszívebb intézkedéssel kizárták
az SZFE tanárait és hallgatóit – és egyes opcióit tekintve az Oktatásszervezési Osztály
munkatársait is – a NEPTUN program használatából.

A NEPTUN a magyar felsőoktatás működtetéséhez nélkülözhetetlen dokumentációs és
információs online felület, amelyre minden, a felsőoktatásban résztvevő tanár és
hallgató kötelezően be van jelentkezve. Ezen felületen veszik fel az óráikat a hallgatók,
ezen hirdetik meg a tanárok a vizsgáikat, s itt igazolja a félévek teljesülését a vizsgák
eredményes lezárásának dokumentációja.

Tudnivaló, hogy ami a NEPTUNBAN nem jelenik meg, az a magyar felsőoktatásban
olyan, mintha nem is lenne. Vagyis, ha nincsenek a félévet lezáró vizsgák, akkor a félév
nem fejeződött be, azaz érvénytelen. Márpedig a magyar felsőoktatásban az Oktatási
Hivatal csak azt a vizsgát ismeri el érvényesnek, amely a NEPTUNBAN meg lett
hirdetve, és amelynek eredményessége – ott, azon a felületen – a tanárok és az
Oktatásszervezés munkatársai által megfelelően dokumentáltak. Minthogy az
erőszakos kizárás miatt a vizsgák dokumentálására jelenleg nincs mód, ezért az
egyetem új vezetőségének az a törvényességi szempontból is elfogadhatatlan
mesterkedése eredményesnek látszik, hogy a hatalmi közbeavatkozással
dokumentálhatatlanná tett félévet törvénytelenül, de a törvényesség látszatát keltve
érvénytelennek nyilváníttassák, ezzel megtörve az egyetem polgárságának az
egyetemi autonómia helyreállítását követelő ellenállását.

Ebben a helyzetben nyilatkozza azt Palkovics László Innovációs és fejlesztési miniszter –
aki még egy éven át az egyetemi közvagyonért és az átmenet biztosításáért felelős –,
hogy ezek a törvénytelenségben tobzódó események kizárólag az egyetem belügyét
képezik, amivel kapcsolatban neki semmi tennivalója nincs. És

ebben a helyzetben utasítja el a hallgatók és a tanárok hivatalos kivizsgálást
kérő folyamodványát az Oktatási Hivatal

anélkül, hogy befogadná azt a több száz oldalas dokumentációt, amely bizonyítja, hogy
az egyetemen az oktatás zavartalanul, az akkreditált szakok előre eltervezett
órarendjeinek megfelelően folyik.

Palkovics azt is mondja, hogy az SZFE esetében nem sérült az alaptörvény által is
szavatolt egyetemi autonómia. De hogyan összeegyeztethető az egyetemi
autonómiával az, hogy az SZFE kuratóriumának vezetője, Vidnyánszky Attila, már a
hivatalba lépése előtt egy nappal (!!!!) az önhatalmúlag, az egyetemmel való
konzultáció nélkül átírt Szervezeti- és Működési Szabályzatban (amely az SZFE
működésének legfontosabb vezérlő dokumentuma) az egyetem akkor még hivatalban
lévő rektorától és szenátusától magához vonta azok minden olyan jogkörét
(szakindítások, tanári kinevezések, stb.), amelyek nélkül nincs egyetemi autonómia.

Hogy mindez miért olyan fontos a kuratóriumnak, a miniszternek, a kormányzatnak?

Vélhetően azért, mert csak így tudják a romokban lévő jogállamiságon és a hallgatók
és tanárok jogos és demokratikus ellenállásán keresztülverni és megvalósítani azt a
tervüket, hogy egy olyan szabad és független szellemiségű művészképző egyetemből,
amilyen az SZFE volt, az aktuálpolitika zavaros ideológiai szemléletével gúzsba kötött
oktatási intézményt faragjanak, amelyben az ő politikai és ideológiai elvárásaikat
teljesítő és velük lojalitást vállaló tanárok és hallgatók lesznek ennek a jogfosztott
intézménynek a jogfosztott polgárai.

A fentiek alapján ki-ki megítélheti, hogy működnek-e a demokrácia intézményei ebben
az országban, és azt is, hogy a NER rabságában vergődő Magyarország jogállam-e vagy
sem.

# Kommentek


## zabrazabra  2020. november 22., 20:44 

Palkovics azt játssza, h ha ő (minisztérium) nem sérti az egyetem autonómiáját,
az ő emberei (5 magánszemély mint vagyonkezelő kurátor) nyugodtan sérthetik,
no problem.
"A szenátust illetik meg a felsőoktatási intézmény Alaptörvényben rögzített
jogosultságai." - mondja a felsőoktatási tv.
Azaz nem a külső miniszteri kurátorokat illeti az autonómia, hanem az
egyetemet, a szenátusát!
Nagyon durva, amit a Vidnyánszky-brancs (SZFA) az SZFE-vel csinál (amelyiknek
nem része, nem tagja). Nem fenntartani, üzemeltetni akarja az egyetemet,
hanem kézzel irányítani a szenátusa helyett! 

## rworse  2020. november 22., 20:03 
ja, 11 

Úgy rémlett, hogy lemondott az osztályvezetésről, de akkor rosszul rémlett,
bocs. 

"A kuratóriumot illegitimnek nevezni nem helyes, mivel a jog lehetőséget
biztosított arra..." 

Már ha jognak nevezünk törvény formában megszavazott jogtalanságot,
törvénytelenséget. Szavazott meg már sokmindent a kétharmad, ami jogtalan
"jog" - és az Unió kirúgna érte 7-es cikkely mentén, ha lenne vér a pucájukban.
Kim, Duterte,Putyin... is megszavaztat sokmindent, ami ettől még nem legitim,
mert az emberi jogi bíróság elkaszálná, ha elé kerülne - meg alkotmánybíróság
is, ha lenne. Szóval a kuratóriumot illegitimnek nevezni helyes, és kell, mert egy
halom ma is regnáló törvénycikkel (egyetemi autonómia...), többek között uniós
törvényekkel is ellentétes a róla hozott törvény. A kuratórium törvénytelen,
illegitim - én mondhatom, és a hallgatók is okkal mondják, és szerintem a
tanároknak-vezetőknek is ezt kéne mondani, mert ez független bíróságon
igazolható. Törvénytelen a kuratórium, ezt bizonyítani tudjuk, könnyen, és talán
majd a Kúria vagy az Alkotmánybíróság vagy a Strassbourgi Bíróság vagy a
Hágai Bíróság is kimondja - ahogy LEX CEU-ról is kimondta az Európai Bíróság,
hogy jogtalan jog. Szóval Ön túl óvatosan fogalmaz, a helyzetében persze érthető
- egyszer a Lex SZFE Kuratóriumról is ki fogja mondani, ha más nem, az Európai
Bíróság, hogy jogtalan, illegitim (persze veszett fejsze nyele, lásd "Gyorsan kell
cselekedni, a bíróságok lassan dolgoznak."...). 

Szarka ügyének az a kiindulópontja, hogy már a kancellári rendszer létrehozása
eleve illegitim volt, hát még amire felhasználja a NER. Az előző kancellár is
illegitim volt, mert az erről szóló törvény formájú "jog" jogtalan jog volt. Sajnos
az egyetemek akkortájt se álltak a sarkukra, amint most váratlanul a sarkukra
álltak az SZFE hallgatói, amikor a farkas betette a másik lábát is az ajtón. Ezt
már nehéz lesz visszacsinálni, de a kuratóriumi rendszer terjedését még meg
lehet állítani, lásd a Pannon Egyetem is erőre kapni látszik az SZFE hallgatóinak
példáján. 

Igen, azt mondom én is - így kívülről kibicként -, hogy rossz taktika volt a
lemondott vezetők-tanárok részéről a lemondás. Kárhoztatni én se akarnék, hogy
is akarhatnék senkit közülük, alkalmasint ezek a döntések bátorságra, morális
tartásra vallanak, de nem voltak okos döntések, és elnézést a fogalmazásért, de
nem voltak helyes döntések, mert éppen abban segítették a NER-t, hogy
lefoglalja az egyetemet, jöhessenek a Novákok, Szarkák, Sárák... - hmm, a tüskék
a köröm alatt. Szerintem az Egyetem vezetésének és tanári gárdájának eleve
ugyanabból kellett volna kiindulnia, amiből a hallgatóságnak, hogy már eleve a
kuratórium illegitim - ugyanis már eleve illegitim a kuratórium, és itt kezdődik az
egész, hogy "duplán" illegitim az új "SZMSZ", mert nemhogy egy legitim
kuratóriumnak se lenne hozzá joga, már eleve a kuratórium illegitim. A hallgatók
állnak hozzá okosan. 

Hajrá mindannyiuknak, tüntetni tudunk, majd ha újra lehet. 
Üdv, Robi 

## ja  2020. november 22., 15:26 
9 rworse

Nem egészen mondja jól, minthogy én nem mondtam le, nem is tehettem volna,
hiszen nem voltam sem rektor, sem szenátusi tag, sem semmilyen vezető, az
osztályvezető tanárságot kivéve, amiről viszont nem mondtam le és azóta is
tanítok.
Külön kell választani az indulatokat és a tényeket. 
Ami antidemokratikus, az még lehet a jog szempontjából legitim.
A kuratóriumot illegitimnek nevezni nem helyes, mivel a jog lehetőséget
biztosított arra, hogy a kormány, azaz a kormányzati akaratot képviselő Palkovics
antidemokratikusan bonyolítsa le az átalakítást. 
Az SZMSZ önhatalmú átírása az, ami egyszerre volt antidemokratikus és
jogszerűtlen is, ezért joggal tarthatók illegitimnek azok a rektorhelyettesek és
intézetvezetők, akiket erre az SZMSZ-re hívatkozva nevezett ki a kuratórium, de
ezek is leginkább azért illetitemek, mert a oktatói képzettségük és képesítésük
nem elegendő ennek a posztnak a betöltésére.
Szarka Gábort pedig az önként lemondott (valójában persze rafináltan
lemondásra kényszerített) korábbi kancellár helyére nevezte ki a kuratórium, így
Szarka Gábor valójában legitim, de a kinevezés egész módozatát tekintve a
pozícióba kerülése ugyancsak antidemokratikus, az azóta tett intézkedése pedig
nem csak antidemokratikusak, hanem sok esetben jogszerűtlennek és
törvénysértőnek is tarthatók.
Egy ilyen helyzet a tények a legfontosabbak, mert az érzelmek szubjektívvé és
pontatlanná teszik az érvelést.
A hallgatók helyesen cselekedtek, amikor a polgári engedetlenséget választották
a tiltakozás eszközéül. A vezetőség lemondása emberileg tökéletesen érthető
volt, de taltikailag valóban nem volt a legszerencsésebb lépés, azonban senki
nem mondott le a posztjáról meghátrálásból vagy gyávaságból. Nehéz kívülről
megítélni, hogy ki mikor, miért és milyen sürgető belső ösztönzéssel jut el arra a
pontra, amikor már emberileg nem bírja tovább egy ennyire önmagából
kifordult, aljasságokban tobzódó helyzetben a további harcban való aktív
részvételt. A vezetőség, minthogy az új SZMSZ következtében teljességgel
jogfosztott lett, ezzel kívánta felhívni erre a törvénytelen jogfosztásra a
figyelmet. Ez sikerült is. A hosszabb távú következmények visszamenőleg
valóban problematikussá teszik azt a gesztust. De könnyebb utólag megítélni egy
helyzetet, mint az aktív pillanatban tévedhetetlennek lenni. Nem kárhoztatnék
senkit, mert a hallgatók és tanáraik ellenállása mindvégig töretlen és
következetes maradt. Üdv, JA 

## zabrazabra  2020. november 22., 14:28 
Azok, akik ezeket a laikusok számára is egészen nyilvánvaló törvénysértéseket
elkövetik, természetesen tisztában vannak vele, hogy törvénytelen, amit
csinálnak (több jogvégzett ember is van közöttük).
De O1G-nek van egy elhíresült mondása: "Gyorsan kell cselekedni, mert a
bíróságok lassúak."
Vagyis mire végigfut egy eljárás, addigra már visszafordíthatatlanok a
folyamatok. Ez a cél.
Lásd bírók nyugdíjazása, CEU stb.

## rworse 2020. november 22., 14:07 
 ja, 8 

Kedves Attila! 
Szerintem zabrazabra az Ön szövege alátámasztásául, pontosabban erősítéséül
írta, amit írt. Ön túl puhán fogalmazott az illiberá... oppardon illegitimitási
kérdések kapcsán. 
Azazhogy egyedül a kancellár személyének legitimitása lehet komplikáltnak
nevezhető, a többiek, élen a kuratóriummal és az egyetem státusának jogtalan
"magánegyetemmé" átalakításával, kőegyszerűséggel ELEVE illegitimek,
függetlenül attól, hogy némelyiküknek még végzettsége sincs megfelelő - utóbbi
csak bónusz, de hát a NER-ben még illegitim alkotmánybírók is lehetnek szakmai
végzettség és gyakorlat híján Stumpf óta, akkor "miért ne lehetnének" egy kis
egyetemecskének ilyen vezetői, tanárai - marginális kérdés. Szóval Ön
(megértem a helyzetét, perek perek hátán) túl puhán fogalmazta meg az
illegitimitási kifogásokat, amely illegitimitások kapcsán ugyebár az
egyetemfoglalás és a sztrájk és a tüntetések voltak elegendően egyértelmű
megfogalmazások az egyetem részéről. 
Ehhez kapcsolódóan korábban is többször mondtam, Önnek is szól, hogy a
vezetői, tanári lemondások nem voltak okos tiltakozási eszközök, mert ezek
nyitották meg az utat a nertársak kinevezéséhez, a pozíciók nertársi
elfoglalásához. A rektornak is, a többi felsővezetőnek is, Önnek is, Enyedinek is...
ilyenkor az a helyes eszköz, hogy illegitimek "no pasaran". Egy egyetem
autonómiájának, létének bedúrólása ellen nem okos tiltakozási eszköz a
lemondás, a lemondásnak csak örülnek a dúrólók - mondom én, persze
kibicként, nem látván bele az Önök mindennapi gondolataiba. Mindazonáltal a
hallgatók tették okosan, az egyetemfoglalással - a vezetőknek, tanároknak is
egyből ezzel kellett volna kezdenie és folytatnia és újrakezdenie járvány után.
Persze a lemondók felé is minden határon túl tiszteletem, de nem tették okosan -
a helyükre jönnek a Novákok, és már nem lesz ki egyetemet védjen az
ostromtól. Kívülről persze könnyen beszél a kibic, de feltételezem, hogy a
lemondóknak is ilyesmi gondolataik támadhattak a hallgatók egyetemfoglaló
akciója és kitartása után, csak akkor már késő bánat eb köpönyeg volt a
lemondottaknak az ilyen gondolat. 
Jól mondom? 

## ja  2020. november 22., 13:20 
 7 zabrazabra

Az antidemokratikusan kinevezett kuratórium nevezte ki az egyetem új vezetőit,
akik illegitimek, mert tanári képesítésük nem megfelelő.
A kuratórium vezetője V.A. önhatalmúlag átírta az egyetem Szervezeti és
Működési Szabályzatát, amely szerint már nem a szenátusé az a jogkör, amiről
Ön beszél.
Természetesen az SZMSZ önhatalmú, egyeztetés nélküli átírása törvénytelennek
is mondható, aminek következtében pláne illegitimek az SZFE újonnan
kinevezett vezetői, de akkor is, most ők azok, akik ezt a funkciót betöltik.
Szarka Gábor kanecellár pozíciója még komplikáltabb legitimitási szempontból,
de ebben most ne menjünk bele.

Ezek mind benne vannak - szerintem világosan - a szövegemben, de megértem,
ha komplikált és zürzavaros az egész. Miért is ne le az, amikor ez a zürzavarosság
a maszatolásuk és hazudozásuk része és fontos összetevője?

Éppen szenátus és a rektor jogköreinek az átírt SZMSZ-ben történt megvonása
jelenti az egyetemi autonómia felszámolását és ennek helyreállítását követeli az
egyetem polgársága. Lényegében pontosan azért, mert ez szembemegy azokkal
a jogszabályokkal, amelyeket Ön idézett.
Üdv, JA 

## zabrazabra  2020. november 22., 12:21 
1. Az Oktatási Hivatal nem tekinti ügyfélnek az SZFE hallgatóit és oktatóit. 
10. § [Az ügyfél]
(1) Ügyfél az a természetes vagy jogi személy, egyéb szervezet, akinek
(amelynek) jogát vagy jogos érdekét az ügy közvetlenül érinti, akire (amelyre)
nézve a hatósági nyilvántartás adatot tartalmaz, vagy akit (amelyet) hatósági
ellenőrzés alá vontak. /2016. évi CL. tv. az általános közigazgatási rendtartásról/
Orbitális, brutális törvénysértés!

2. Az "egyetem új vezetői"
12. § (1) A felsőoktatási intézmény vezető testülete a szenátus. A szenátus elnöke
a rektor.
(2) A szenátust illetik meg a felsőoktatási intézmény Alaptörvényben rögzített
jogosultságai.
(3) A szenátus
a) határozza meg a felsőoktatási intézmény képzési és kutatási feladatait, és
ellenőrzi azok végrehajtását;
b) állapítja meg saját működésének rendjét;
c) fogadja el - középtávra, legalább négyéves időszakra, évenkénti bontásban
meghatározva a végrehajtás feladatait - az intézményfejlesztési tervet, illetve
annak részeként a kutatási-fejlesztési innovációs stratégiát stb /2011. évi CCIV.
tv. a nemzeti felsőoktatásról/

Ergo az egyetem vezetője nem lehet a miniszter, sem a miniszter megbízottjai,
sem a kancellár, hanem a SZENÁTUS. A SZENÁTUS szervezi és ellenőrzi az
oktatást. Autonómiát nem a minisztériumnak meg az ő felkent embereinek kell
biztosítani, hanem a SZENÁTUSNAK.
Európa, jogállam. 

## Pendragon  2020. november 22., 11:58 
 Ez a Janisch nem a Törőcsik Marinak a lánya? Hasonlít rá, az biztos. 

## BluesMan 2020. november 22., 11:33 
Ez a dolgozat igen pontos összefoglalása a helyzetnek.

Teljesen nyilvánvaló, hogy a kormányzatot nem érdekli az egyetemi polgárság
helyzete, szándéka. 
Ezt a szabad szellemi műhelyt is - ahogy ez már több helyütt megtörtént -
mindenáron meg kívánják törni, el akarják uralni. Kezdettől ez volt a cél, csak
nem számítottak ilyen karakán ellenállásra.
Mostanra pedig kezd egyre kínosabbá válni a hatalom számára az, hogy ebben a
harcban 
vele szemben minden jóérzésű polgár az SZFE-nek szurkol. 

## Pendragon 2020. november 22., 11:27 
Pfujj. Adják már oda a "diplomájukat" soron kívül ezeknek a "diákoknak", mellé
egy-egy Kossuth-díjat meg Jászai Mari-díjat. Hát nem tökmindegy? Ha Kovács
Ákos lehet Kossuth-díjas, akkor ezek miért nem? 

## bétom  2020. november 22., 10:25 
Makogópalkovicsot, gondolom minden beszéd tanár alkalmatlannak
nyilvánította, most aztán bosszút áll. 

## rworse  2020. november 22., 10:06 
Hajrá. 

(Egyúttal legalább a címben ne legyen hiba, lásd "érvénytelítése".) 

## Alfa  2020. november 22., 08:17 
..mert csak igy tudják az orbánféle keresztényorgiás náci "keresztény
szabadságot" érvényesíteni ..

tulajdonképpen ez volt a bevezetett rendkivüli jogrend szélja, nem a vírus elleni
védekezés 

