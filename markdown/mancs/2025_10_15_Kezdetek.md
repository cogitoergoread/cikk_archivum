---
authors:
- TPP
categories:
- Narancs
title: "Az elfogadás"
date: "2025-10-15"
---

> [Link](https://magyarnarancs.hu/kritika/az-elfogadas-277639)
> Jeanette Nordahl: Kezdetek


**Az ember nem a haláltól fél, inkább a szenvedéstől; nem az élet végességétől, hanem az emberi minőség (képességek és készségek, de leginkább az öntudat) leépülésétől. Nincs annál sokkolóbb, nehezebben feldolgozható élmény, mint amikor az ember azt az ént, éntudatot veszíti el, amellyel korábban azonosult. **

Nem azok a győzedelmes, sorsunkat magabiztosan irányítani kész harcosok vagyunk, akiknek látni szeretnénk magunkat, hanem végtelenül sérülékeny, esendő lények. Korunk talán leginkább rettegett betegsége, a sztrók életerős embereket fokoz le magatehetetlen csomaggá, kiváló intellektusú, kreatív elmékből csinál kommunikációra képtelen bábut, valóban egész családok életét képes tönkretenni órák leforgása alatt. Magyarországon félóránként hal meg ebben valaki, de ez a film Dániában játszódik, ahol a túlélés esélye lényegesen nagyobb, a rehabilitációról nem is beszélve.

Ane egyetemi tanár, tengerkutató, fontos szaklapokban publikál, egy kamasz és egy kislány édesanyja, látszólag minden rendben, pedig éppen darabokra hullik az élete. Eldöntött tény, hogy férje elhagyja őt, még csak nem is egy fiatalabb, hanem egy mindössze lágyabb karakterű nőért. A gyerekeknek akkor tervezik elmondani, amikor már az anyagiakban is megállapodtak. Egy visszafogott, de azért egymás sértegetésébe torkolló vita másnapján jön a teste bal oldalának lebénulásával járó agyvérzés. És ez mindent megváltoztat. Már semmiképpen sem költözhet el a gyerekek apja, mert anyát ápolni kell, bármennyire is tiltakozik az ellene. Mert, ha lehet, a betegség még türelmetlenebbé teszi a megváltozott életlehetőségeit nehezen tudomásul vevő asszonyt, aki most már az egész család életét pokollá teszi.

A legártatlanabb iskolai beszámolóban is az állapotára való rosszindulatú célzást sejt, segítséget csak akkor kér és fogad el, amikor minden kötél szakad (egyszer be is vizel emiatt, hát igen, ilyen problémák adódnak), és férje erőfeszítéseit is leértékeli. A szemszög és a helyzet az állapot és a másik ember elfogadásának függvényében változik meg, és nem csak az egymásra utaltság felismerése révén (a férj is csak a feleségénél talál érzelmi biztonságra). Az elvárások önzését már jól ismerik, az adni akarás nagylelkűségét fel kell, hogy ébresszék magukban. Egójukon és „két önzés titkos párbaján” túllépve megtanulják újból, mélyebben szeretni egymást.

Mindez lehetne valami nyálas okoskodás (majd a hollywoodi remake, ha lesz, az lesz), de a rendezés annyira visszafogott, annyira diszkrét; az eseményt magát nem is látjuk, csak egy nyitva hagyott csapból és az elvágódás zajából értesülünk a történésekről, tanítói törekvést egyáltalán nem érzünk, verbálisan nem vonnak le semmilyen tanulságot, csak látunk két szenvedő embert, akiknek végül van erejük kihúzni egymást a gödörből. Ehhez kell két olyan színész, mint Trine Dyrholm – napjaink legkiválóbb színésznőinek egyike ezúttal is az emberi késztetések, indítékok, motivációk megdöbbentő mélységeit tárja fel – és David Dencik, aki egyenlő partnere az eleinte mindent megúszni akaró, de amikor megtörténik a baj, a következményeket vállaló férj szerepében.

