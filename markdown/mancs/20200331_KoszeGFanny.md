---
authors: 
- Kőszeg Fanni
categories: 
- Magyar Narancs 
title: "Trump heteken át gyártotta a hazugságokat"
date: "2020-03-31"
---
 
> szerző Kőszeg Fanni, Trump heteken át gyártotta a hazugságokat
> https://magyarnarancs.hu/publicisztika/koronanaplo-new-yorkbol-128318

Koronanapló New Yorkból - személyes beszámoló a vírus epicentrumából.


New York, március 21., szombat

A fiam osztálytársának Bár Micvájával kezdtük a napot. A Zoom-videokonferencia app-jén. A szertartás helyszínéről, az elegáns brooklyni zsinagógából csak a rabbi és a kántor jelentkezett be, egymástól biztonságos, háromméternyi távolságra. A 13 éves fiú és családja a házuk pincéjéből kapcsolódott be, mindenki más szerte az országból: rendetlen gyerekszobákból, tágas nappalikból, sötét dolgozószobákból figyeltük, ahogy férfi lett a kedves kisgyerekhangú vörös hajú fiúból.

A statisztikák szerint aznap délután 5 körül 24148 koronavírussal fertőzött volt a 330 millió lakosú USA-ban, ebből 6211 New York városában, ahol addigra több mint 45 ezer embert teszteltek. A fertőzöttek 40 százaléka New York államban volt. Március 22. estéjétől beállt az egész államra kiterjedő kijárási tilalom, amit New York polgármestere, Bill De Blasio már március 17-én kért a kormányzótól, Andrew Cuomo-tól.

false Fotó: MTI
Március 24-ére az USA lett a világfertőzés epicentruma: 43499 diagnózis mellett 537 halálos áldozat. Ebből New York államban volt a fertőzések közel fele (20875 eset), 157 halálos áldozattal. Március 27-ére az USA átvette a világszintű vezetést: az összes diagnosztizált beteg száma majdnem 105000-re ugrott, a halálos áldozatok száma 2000 körül járt. Az országon belül továbbra is New York (705 halálos áldozat) az epicentrum, de jelentős ütemben növekszik az esetek száma Detroit-ban, New Orleans-ban, Chicagóban, Bostonban és más nagyobb városokban is.

Seattle-ben, ahol korábban kezdődött az amerikai korona járvány, mint bárhol máshol és ezért a szigorú korlátozások régebb óta vannak érvényben, lassulni kezdett az esetek számának emelkedése. WC papírt és kézfertőtlenítőt is lehet megint kapni.

Egyik napról a másikra

A szürreális valóság a mi New York-i háztartásunkba is villámsebességgel tört be. Március 9-én, hétfőn még arról tárgyaltunk a fiam iskolájában aktív szülőkkel, hogy lemondjuk-e az év legnagyobb pénzgyűjtő árverés buliját. Én arra szavaztam, hogy ha már ennyit dolgoztunk rajta, tartsuk meg, mert a vírushelyzet csak romlani fog, de végül óvatosságból elhalasztottuk a péntekre tervezett eseményt.

Másnap még elmentem egy a depresszióról és öngyilkosságról szóló színházi előadásra, ahol mindenki úgy mosta a kezét a WC-ben, mintha szívműtét elvégzésére készülne. Két nappal később, március 12-én (amikor még csak 328 nyilvántartott fertőzött volt New York államban, közülük 95 a városban) a polgármester hivatalos veszélyhelyzetet hirdetett. De Blasio első körben megtiltotta az 500 embernél nagyobb összejöveteleket. A bejelentésre a Lincoln Center, a Carnegie Hall és a Broadway valamennyi színháza lemondta az előadásait, az összes múzeum és könyvtár bezárt. Másnap elmentem Manhattan-be megnézni, mit jelent ez a valóságban. Ilyen kirándulásra most jó ideig nem lesz már lehetőségem.

A Metropolitan Múzeumnál a szokásos turista tömegek helyett 10-12 terrorizmus-elhárításért felelős rendőr álldogált a lépcsőn unatkozva. Megkérdeztem a rendőrök vezetőjét, a vírus miatt vannak-e itt: „Mi mindig itt vagyunk, csak a tömegben nem veszel észre minket. Majd ha katonákat látsz az utcán, azok a vírus miatt lesznek itt”  felelte.

A podcast szerint, amit épp hallgattam, a Central Parkban még biztonságos a séta, ha tartjuk a távolságot. A parkban önfeledten rollerező kisgyerekek erre ügyet sem vetettek.
Az állatkert még nyitva volt. Szinte ösztönösen húzódtam el a teljesen egészségesnek tűnő olasz turistáktól, akik tanácstalanul álldogáltak a bejárat előtt.

A park déli sarkán, az Apple bolt is nyitva volt, a fiatal eladó azon sajnálkozott, hogy sokkal kevesebb külföldi turista jön, ami baj, mert ők képezik a bolt forgalmának 75 százalékát. Kérdeztem, nem aggódik-e emiatt, de magabiztosan állította, hogy mivel főállású alkalmazott, nem fogja rosszul érinteni az se, ha kevesebb órát dolgozik. Másnap Kínán kívül az összes Apple bolt bezárt.

Valamivel délebbre, nem messze a Trump Tower-tól a híres Tiffany’s ékszerbolt kongott az ürességtől. A fehér kesztyűs, elegáns, idősebb eladó szerint még januárban is özönlöttek a japán, kínai, francia, angol és olasz turisták. Az új helyzethez csak annyit fűzött, reméli, a jutaléka kitart még egy ideig. Ehhez akkor gratuláltam neki, de most, három hét elteltével szinte látom magam előtt, ahogy a vírus boldogan ugrált egyik gyémánt karkötőről a másikra. Csak remélni tudom, hogy a Tiffany’s kedves eladója nem tartozik a kórházba került New York-i koronavírusos betegek közé. A számuk március 27-re 6000-re emelkedett.

Bizonytalan statisztikák

New York városában a koronavírus első halálos áldozata egy 84 éves, tüdőbetegségben szenvedő nő volt. Március 14-én halt meg, amikor a hivatalos adatok szerint 729 beteg volt az államban. Március 21-ére 60 ember halt meg a betegségben a városban, ez a szám március 23-án már 100 volt. Rengeteg ember vonult önkéntes karanténba.

A fertőzöttek száma nagyon megugrott, mert végre az államok is sokkal nagyobb tempóban kezdte teszteli a gyanús eseteket. Jó eséllyel már eddig is sokkal több fertőzött volt, mint azt a statisztikák mutatták, mert a Trump-kormányzat lassan és hátborzongató inkompetenciával kezelte a járványt az elmúlt két hónapban. Fogalmuk sincs továbbra sem, hány fertőzött lehet összesen.

Több ismerősöm is megbetegedett a koronavírus tipikus tüneteivel, de szerencsére egyikük se súlyosan, így senkit nem teszteltek közülük. A protokoll még március 27-én is az, hogy amíg nincsenek légzési problémái az embernek, addig maradjon otthon, ne menjen kórházba és ne kérjen tesztelést. Most, hogy rohamos ütemben nő azok száma, akik intenzív orvosi ellátásra szorulnak, végképp nem fognak enyhébb eseteket tesztelni, mert nincs se elég teszt, se elég védőruha, se elég személyzet, amely elvégezné a tesztet. A New York-i kórházak kezdenek megtelni és a kormányzó március 27-i sajtótájékoztatója szerint még legalább három hét, mire a fertőzés csúcsát elérjük.

Az elnök hazugságai

Trump és kedvenc tévécsatornája, a jobboldali propagandában élenjáró Fox News heteken át gyártotta a hazugságokat a “kínai vírusról” és a tőzsdén kívül szemmel láthatólag semmi nem érdekelte őket. Trump először abban bízott, hogy a vírus áprilisra eltűnik a jó időnek és egy kis varázslatnak köszönhetően. A Fox News hosszú időn át demokrata összeesküvést vélt felfedezni a vírusról szóló hírek hátterében és a liberálisok bosszúhadjáratának titulálták a fertőzést.


false
Mindeközben a Trump-kormányzat értékes heteket vesztegetett el a tesztelés beindítására. Amikor kezdett kiderülni, hogy a varázslat nem lesz elég a vírus megállítására, március 13-án Donald Trump is nemzeti veszélyhelyzetet kiáltott ki. Az elnök már január végén lezárta a határt a kínaiak elől, de azt hajtogatta nyilvánosan, hogy a pánik nem indokolt, minden rendben lesz és nagyon jól fel vagyunk készülve minden eshetőségre.

Nem meglepő módon bebizonyosodott, hogy az idegengyűlölet és a hazudozás nem jó alap egy közegészségügyi krízisre való felkészülésre. A New York Times riportjai szerint Trump 2018-ban feloszlatta az Obama-kormány által létrehozott járványügyi hatóságot (Trump később tagadta, hogy bármi köze lenne ehhez), és nem vette komolyan a titkosszolgálatoktól és közegészségügyi szakértőktől kapott jelentéseket, miszerint a vírus el fog érni az USA-ba és közel sem vagyunk felkészülve rá.

Január végére nem csak Trump, de több szenátor és kongresszusi képviselő is tisztában volt már azzal, milyen veszélynek van kitéve az ország, ám ahelyett, hogy figyelmeztették volna a választókat, mással voltak elfoglalva. Két republikánus szenátor (mind a ketten multimilliomosok) például egy bizalmas, titkosszolgálati eligazítást követően több millió dollárnyi részvényt adott el. Az egyik, a Georgia-t képviselő Kelly Loeffler, aki nem mellesleg a Szenátus leggazdagabb tagja és a New York Stock Exchange (a New York-i tőzsde) igazgatójának a felesége, a másik Richard Burr Észak-Karolina szenátora. Burr egy kiszivárogtatott felvétel tanúsága szerint az aljasságát még tetézte is azzal, hogy politikai kampányának gazdag támogatóit is figyelmeztette a vírusveszélyre. Nyilvánosan mind a ketten úgy tettek, mintha nem lenne nagy a baj és Trump hazugságait ismételgették a koronavírusról. Kevesebb mint két héttel később  a részvénypiac összeomlott, milliárdos veszteséget okozva.

A hazugságfolyam nem állt meg a veszélyhelyzet kihirdetésével. Ebben továbbra is Trump áll az élen: újabban nap mint nap tart sajtótájékoztatót, amely leginkább egy kampányeseményhez hasonlít. A valódi információkat megosztani igyekvő szakértők alig jutnak szóhoz. Közben az elnök kormányzókkal és újságírókkal veszekszik a Twitteren, fenyegetőzik, hogy nem segít New Yorknak, ha nem elég kedves vele a kormányzó.

Az egészségügyi szakértők egybehangzó véleménye ellenére elkezdte mondogatni, hogy húsvétra teli templomokat szeretne látni és minden vissza fog állni a normális kerékvágásba. Újraválasztásának kulcsa a gazdaság és a tőzsdepiac sikere, úgyhogy csak az érdekli, hogy mindkettő újra beinduljon.

Zárvatartás

A vendéglátóipart különösen rosszul érintette a kijárási tilalom. Március 15-ével New York polgármestere hosszas vívódás után nemcsak az 1.1 millió diákot tanító közoktatási rendszert függesztette fel (egyelőre) április végéig, de az összes éttermet is bezárásra kötelezte. Azóta az éttermek csak elvitelre vagy kiszállításra szorítkozhatnak.

Két nappal később, vásárlás közben láttam, hogy rendőrök felügyelik az éttermek szabálykövetését. A rendőrautóból kiszállva ellenőrizték a környék főutcájának összes vendéglátóipari egységét és bírságot is róttak ki. A statisztikák szerint idén márciusban 77 százalékkal volt alacsonyabb az éttermek forgalma, mint egy évvel ezelőtt. A New York-i metrón, amin átlagban 5 millió ember utazik naponta, 60 százalékkal csökkent az utazók száma.

A város próbál segíteni a lakóknak. Hosszas tárgyalások után az amerikai kongresszus végül elfogadta és Trump aláírta azt a gazdaságot stimuláló törvényt, amely talán segíteni fog a munkanélküli pincéreken is.

false Fotó: MTI
A republikánus szenátorok egy része csak úgy volt hajlandó megszavazni az amerikaiak 90 százalékát segítő - szerintük „szocialista” - intézkedéseket (munkanélküli segély kiegészítése, a középosztálynak és a szegényeknek jutatott egyszeri készpénz kifizetés, fizetett betegszabadság ideiglenes előírása), ha az amerikai cégeknek kiosztandó félmilliárd dolláros megahitelkeret szétosztásához különösebb követelményeket nem fűz a törvény.

A baloldalibb demokraták szerint ez egy hatalmas ajándékcsomag a leggazdagabb amerikai cégeknek és iparágaknak, ami visszaélésekhez fog vezetni és csak súlyosbítja az így is nagy társadalmi egyenlőtlenséget. Jó esetben viszont még az is elképzelhető, hogy a jövőben normalizálódni fognak az olyan alapvető jogosultságok, mint a fizetett betegszabadság, ami eddig az USA-ban nem volt széleskörben biztosítva.

Az epidemiológusom biztos forrásból hallotta...

Március 5-én kaptam egy sms-t egy barátomtól, aki azt kérdezte, van-e harminc napra elegendő Clorox tisztítókendőnk, WC papírunk és száraz élelmiszerünk. Mint írta: „Az epidemiológusom biztos forrásból hallotta, hogy jön a kijárási tilalom.” Kiderült, hogy újdonsült barátnője epidemiológus és Scott Gottlieb-bel reggelizett. Gottlieb tavaly mondott le az amerikai Élelmiszer- és Gyógyszerfelügyelet (FDA) vezetői posztjáról - azon ritka Trump-tisztviselők közé tartozott, akik általános elismertségnek örvendtek, nem is bírta sokáig.

Így viszont március elején, harmadkézből megtudhattam, hogy Gottlieb szerint a járvány már él és virul, csak a tesztelési problémák miatt a nagyközönség még nem tud róla. Úgy tippelte, a 70 felettiek körében 10-ből 1 halálos áldozat várható. Ez persze kellően megijesztett, de erősködtem, hogy New Yorkot nem lehet karanténba zárni, ez nem tűnik reálisnak. Aztán jött a kijárási tilalom és az iskolák bezárása. Utóbbi különösen fájdalmas intézkedés, mert a világ egyik leggazdagabb városában több mint 100000 gyerek hajléktalan, és még ennél is jóval többen vannak azok, akik csak az iskolában jutnak napi háromszori étkezéshez.

Március 22-én, vasárnap elmentem a New York University kórházának infúziós osztályára, ahol sokféle beteget kezelnek, többek között kemoterápiával is. Csendes műszak volt, a recepciós kivételével senki nem viselt maszkot. Amikor a középkorú, rutinos infúziós nővértől megkérdeztem, tart-e tőle, hogy a koronavírus pánik miatt őket is átirányítják, azt felelte, hogy erre már felkészítette őket a kórház vezetése. „Nem bánom, ha odahívnak, de a szövetségi kormányzat nem nyújt kellő segítséget.” Mint mondta, Cuomo kormányzó és a polgármester próbálkoznak, de ha nem küldenek nekik elég maszkot és lélegeztető gépet a betegeknek, akkor rossz vége lesz.

Március 27-i sajtótájékoztatóján Cuomo kormányzó elmondta, hogy hosszas könyörgés után sikerült elérnie, hogy Trump New Yorkba küldje a hadsereg középítkezésekért felelős részlegét, amely a Javits konferencia központban egy hét alatt egy ezer fős ideiglenes korházat húzott fel.

Egy-két héten belül további négy új ideiglenes korházat is fel fognak építeni, egyet-egyet Brooklynban, Queens-ben, Staten Island-en és a Bronx-ban. A város remélhetőleg egyre több lélegeztetőgéphez jut hozzá és a szövetségi kormány lassúsága ellenére a védőmaszkok is nagyobb számban érkeznek New Yorkba. Egy ismerős házaspár aktívan részt vett abban a kampányban, amely több százezer védőmaszkot szerzett New York és New Jersey egészégügyi alkalmazottainak.

A strukturális problémák megnehezítik a járvány elleni küzdelmet, joggal aggódhatunk, hogy nem lesz részünk megfelelő ellátásban, ha a koronavírus betegek özöne mellett egyéb sürgősségi ellátásra lenne szükségünk.

Az előttünk álló két-három hét hatalmas próbatétel lesz  a korházi rendszernek és a betegeknek egyaránt. Mi pedig, ha egészségesek maradunk, csak úgy tudunk segíteni, ha továbbra is otthon maradunk. A Zoom app-nek köszönhetően március 28-án este egy kedves baráti családdal vacsoráztunk. Mindenki jól érezte magát, még ha nem is tudtuk egymással megosztani az ételt-italt. A végén mindenki elmondta a maga jóslatát, hogy mikor fogunk újra élőben is együtt vacsorázni. A tippek május 15. és november 9. közé estek.

Én, a született optimista június 15-ét mondtam.
