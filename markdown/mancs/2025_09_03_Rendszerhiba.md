---
authors:
- László Géza
categories:
- Mancs
title: "Rendszerhibák"
date: "2025-09-03"
---

> https://magyarnarancs.hu/publicisztika/rendszerhibak-277297
> 2025. SZEPTEMBER 3. PUBLICISZTIKA

# Így szipolyozza Magyarországot a „nemzeti nagytőke”

**Mára kevés kétségünk maradt: a magyar gazdasági fejlődés megrekedt. A siralmas adatok mellett árulkodó a „repülőrajt” többszöri elmaradása miatti kormányzati zavarodottság is.**

A bajok gyökere egyértelműen a gazdaság rendszerének átalakításában és a gazdaságpolitikában keresendő – ahogy arról néhány hete Mellár Tamás is beszámolt (Bezárult a kör, csapdában a magyar gazdaság, HVG, 2025. július 6.). Szerinte hiba volt, hogy a kormány gazdaságpolitikája nagyrészt a külföldi tőkebevonásra fókuszált, azon belül az olcsó munkaerőre épülő fejlesztésekre, és az is, hogy a kulcságazatokban mindent egy lapra tettek fel. A problémák másik forrása a kormányzati körökben a „nemzeti tőke” dominanciájaként emlegetett, nagyra nőtt haveri rendszer, ahol senki sem ura igazán a tulajdonának, nem adhatja el azt és nem vásárolhat jóváhagyás nélkül, ahol nem a teljesítményelv, hanem a lojalitás számít. Mellár úgy emlékszik, Orbán Viktor a 2002-es választási vereség után indult el ezen az úton, miután úgy érzékelte, hogy a magyar gazdaság vezetői túl könnyen elfordultak tőle. Hihetünk neki, akkoriban nem álltak távol egymástól.

De milyen csatornákon keresztül hat a haveri rendszer a gazdaság működésére? Milyen pusztító következményei vannak, hogyan képes a társadalom jólétét megcsáklyázni? S hogyan zajlott a kiteljesedése Magyarországon?

# A haveri rendszer terjeszkedése

A tankönyvekből tudjuk, hogy a haveri rendszer (crony system) két legfontosabb eleme a monopolpozíciókat kisajátító járadékvadászat és az a tudatos politika, amelynek keretei közt az állam jogi és hatalmi eszközökkel halmozottan előnyben részesíti az általa kiválasztott, és a vezetőihez gyakran valamilyen személyes szálon kötődő cégeket. Azokban az országokban, ahol laza a szabályozás, a korrupció elfogadott, a jogi normák tisztelete gyenge, és kevésbé működnek a fékek és ellensúlyok, ott könnyebben terjeszkedik a haveri rendszer.

Magyarországon a mostani haveri rendszer előzményei 2006-ig vezetnek vissza, amikor a fideszes önkormányzatoknál módszeresen lecserélték a beszállítókat a kijelölt cégekre.

A rendszerépítés 2010-ben lépett szintet: a miniszterelnök és csapatai a megfélemlítés és a lekenyerezés számtalan eszközét alkalmazták, hogy minél olcsóbban és gyorsabban megszerezhessék a kinézett vagyontárgyakat. Az első támadó hadműveletek – a teljesség igénye nélkül – az építőipar, a bankszektor, a kiskereskedelem, a telekommunikáció, az energetika, a szerencsejátékok, az idegenforgalom, a dohányipar, az agrárium területén zajlottak. A közszolgáltatások azért jelentettek ideális célterepet, mert itt a koncessziókon, a hálózatok engedélyezésén, szabályozásán és adóztatásán keresztül jelentős nyomást tudtak gyakorolni a tulajdonosokra. Ezek az ágazatok azért is fontosak voltak, mert nemcsak a lakossághoz, hanem a beszállítói rendszereken keresztül a vállalkozások széles köréhez is elértek.

A kiskereskedelemben kezdetben komoly terjeszkedési tervekről hallottunk. Az ágazati különadók, a plázastop, a vasárnapi boltzár és egy sor politikai akció nagyrészt ezeket szolgálta. Aztán valahogy mégsem darálták le a külföldi szereplőket. E lépések sorozatos kudarcai elgondolkodtatták őket, és rájöttek, hogy ebben az ágazatban a transznacionális háttérnek oly’ sok előnye van, hogy azokat még egy agyontámogatott hazai haveri bajnok is bajosan tudná kigazdálkodni. A visszavonulás másik oka az új uniós támogatási periódus elindulása lehetett: ennek preferenciái miatt gyors megtérülésű, nagy profittartalmú projekteket kerestek, és ezt nem annyira a kiskereskedelemben, mint inkább az építőiparban találták meg.

Az építőiparban láthattuk a legkirívóbb példákat arra, hogy a belépés a haveri rendszerbe milyen növekedéshez vezethet. Miután a Market Zrt. részvényeinek fele Garancsi Istvánhoz került, nyolc év alatt a hétszeresére nőtt az árbevétel. Fordítva is igaz az összefüggés, a Közgép bevételeinek hirtelen eltűnése mellett ezt igazolja Mészáros Lőrinc volt vejének esete is, aki szinte mindent elveszített, miután kiesett a pikszisből. És ez csak az egyik jele annak, hogy ennek az ágazatnak kulcsszerepe lett az Orbán-rezsim gazdasági működésében. Az építőiparban tapasztalhattuk meg azt is, amit a nemzetközi kutatásokból tudunk: ahol a haveri rendszer megjelenik, ott a többi szereplő is gyorsan igazodik; és nemcsak a tendereknél, ahol beállnak alvállalkozónak, vagy – ha lehet – előrelépnek, hanem előbb-utóbb a fejlesztésekben és az elbocsátásoknál is.

A Tóth István János vezette budapesti Korrupciókutató Központ (CRCB) a közbeszerzések korrupciós kockázatainak méréséhez – a nemzetközi kutatási sztenderdeket követve a politikai kapcsolatok alapján – 13 „haveri” kulcsszereplőt azonosított, majd ezek cégeinek közbeszerzési sikerrátáját mérte több mint 346 ezer szerződés adatai alapján. Ezek a haveri cégek a hazai közbeszerzési szerződések 1,3–1,4 százalékát vitték el 2011–2014-ben; 2015-ben az arány 1 százalék alá esett, hogy 2022-re már 2,5 fölé ugorjon. Hasonló dinamika olvasható ki a szerződések forint­értéke alapján; s mert a haveri cégek szerződései zömében nagy értékűek, az adatok itt sokkolók. A forintérték éveken át a már önmagában is magas 10 százalék fölött ingadozik, aztán 2015-ben annak negyedére esik – majd a 2017-et követő években kétszer is a szerződéses állomány értékének 25 százalékát (!) vitte el ez a kör.

A kutatás céljaira kiemelt személyeknek és cégeiknek a szereplésén túl nem szabad megfeledkeznünk a hozzájuk kapcsolódó sok ezer kis- és közepes vállalkozásról, amelyeknek fennmaradása jelenleg – a megrendeléseken keresztül – a haveri rendszer csúcsától függ. Ahogy sok más szegmensben, itt is olyan egzisztenciális fenyegetettségben élnek cégek, emberek, ami beszűkíti a választásaikat.

# A haveri rendszer evolúciója: három korszak

Tóth István János – a korrupciós kockázatok és a közbeszerzési nyerési esélyek alapján – három szakaszt különített el a haveri rendszer kiépülésében. Az első periódus a 2010 és 2014 közötti évek voltak, amikor a Simicska Lajoshoz, a Fidesz egykori pártpénztárnokához köthető cégek hasítottak a közbeszerzéseken.

Aztán 2015 és 2017 között a korrekció időszaka jött el. Az Európai Csalás Elleni Hivatal (OLAF) vizsgálatai fájdalmas következményekkel jártak. Ebben az időszakban a közbeszerzési pályázatoknál nemcsak arra figyeltek oda a rendszer irányítói, hogy több pályázó legyen – legalább papíron –, hanem átmenetileg a haveri cégek nyerési rátája is csökkent. A korrupciókutatók Elios-hatásnak nevezik ezt a jelenséget; de nem csak az ebből fakadó meghunyászkodásról volt itt szó. Tóth István János szerint a másik fontos magyarázó tényező a G-nap, amelynek „hatása megrendítő volt a kleptokrata rendszer számára. Csak 2018–2019-re tudták újjáépíteni a lopás rendszerét”.

A hét éve tartó harmadik korszakban a rendszer gyors expanziója zajlott le, amire a 2018-as és 2022-es választási sikerek is rátettek egy lapáttal. Az uniós tendereken törekedett a kormány az uniós szabályok betartására, de a hazaiknál egyre kevésbé zavartatta magát. Felerősödött a kiszorítási hatás, a nem haveri cégek egyre több ágazatban kerültek nehéz helyzetbe; sok esetben úgy döntöttek, alvállalkozóként működnek tovább, és a profit egy részét átengedik a rendszernek. Mindkét megoldás jelentős pluszköltségeket okoz a társadalomnak.

# A terjeszkedés finanszírozása

Ezt a korszakolást a haveri rendszer finanszírozásának alakulása is visszaigazolja. Várhegyi Éva A bankrendszer elfoglalása című könyvében (Magyar Narancs Könyvek, Tea Kiadó, 2024) részletesen elemzi az MNB kötvényprogramjainak két nagy ciklusát. Az első közvetlenül Matolcsy György hivatalba lépése után, a kis- és középvállalkozások felvirágoztatása érdekében indult el, a második gyümölcsei 2019-től – az első programhoz hasonló díszletek között, a második ciklusát éppen megkezdő MNB-elnökkel – már nagyrészt a haveri rendszer kulcs­szereplőinek ölébe hullottak.

A jegybank 2013 után a Növekedési Hitelprogram keretében nulla kamatú refinanszírozási hitelt nyújtott a hitelező bankok számára a kis- és középvállalatok beruházásaira – később forgóeszköz-finanszírozásra is –, amelyek a forrást rögzített kamatfelárral adhatták tovább. De ez legalább még széles körben igénybe vehető finanszírozás volt, sok vállalkozás élt vele. Csakhogy 2013-ra már túljutottunk a válságon, és ezekre a brutális kedvezményekre később semmi szükség nem volt. Várhegyi szerint az MNB ezért hatalmas veszteségeket volt kénytelen elkönyvelni, 2022-ben például 300 milliárdot meghaladó mínusz keletkezett csak emiatt.

A haveri kapitalizmus expanziója szempontjából a 2019 nyarán induló, a nagyobb cégeket támogató kötvényvásárlási program hozott igazi újdonságot. A Növekedési Kötvényprogram (NKP) a kezdetben 300 milliárd forintos keretösszegből jobbára olyan cégek minimum egymilliárd forintos kötvénykibocsátását segítette, amelyek a nemzetközi sztenderdek szerint igen kockázatosak, ám a kormányfő szívének annál kedvesebbek voltak. A jegybank a programban részt vevő vállalatok kötvényeinek a felét jegyezhette le, későbbi vásárlásokkal 70 százalékig is felmehetett a részesedése. E pénzek túlnyomó részét haveri cégek szerezték meg, és gyakran nem eszközbeszerzésre, innovációra, fejlesztésekre, hanem tulajdonszerzésre fordították. (Ezt amúgy a finanszírozásba bevont nem haveri nagy kötvénykibocsátók jelentős részéről is el lehetett mondani.) A növekedési célt tehát kiszorította a haveri rendszer terjeszkedésének fő motívuma, a tulajdonszerzés. A program a 2021. decemberi zárásáig 1550 milliárd forintra hízott, a megvásárolt kötvények futamideje 30 évre nőtt. Az MNB hosszú távú veszteségét ez a program újabb évi 100 milliárd forinttal rontotta. És ez csak az MNB által nyújtott finanszírozás: arról, hogy a kereskedelmi bankokon és a speciális pénzintézeteken keresztül milyen mértékű forrást vont el a rendszer öncélú terjeszkedése, keveset tudunk, ahogy annak költségeiről is. Valószínűsíthető, hogy a banki finanszírozás hátterének megerősítését is szolgálták azok a tranzakciók, amelyek során az állam nagy értékű ingatlanokat vásárolt ettől a körtől, hiszen az államnak aligha volt érdeke már most ilyen mértékben előre kiköltekezni. Ez is alátámasztja azt, hogy 2018-tól 2023-ig túlfűtötték a haveri rendszer növekedését. Ami biztos, hogy a terjeszkedés árát nagyon sokáig fizeti majd a magyar társadalom.


A haveri rendszer osztalékpolitikája is figyelemre méltóan eltér a körön kívüli cégek szokásos döntéseitől. A CRCB kutatásai szerint a rendszer vállalatai már eleve sokkal nyereségesebbek, mint a körön kívüliek – de ami még jellemzőbb, a nyereséget jóval nagyobb arányban váltják osztalékra. Gyakorlatilag minden évben kifosztják önmagukat. A terjeszkedés pénzigénye ugyanis jelentős – a korábbi akvizíciók hiteleit törleszteni, az új vásárlásokat finanszírozni kell. Tóth István János szerint a mohó osztalékpolitika másik oka a rendszerben rejlő bizonytalanság: a vállalatok és vezetőik tudatában vannak annak, hogy egyszer ők is bajba kerülhetnek, kieshetnek a haveri körből, és így képeznek tartalékot maguknak a jövőre.

# Kétes jogalkotás, pártos hatóságok

Sokszor írtam már e lap oldalain arról, hogy milyen jogszabályalkotási módszerekkel hozta helyzetbe az Orbán-kormány a kijelölt cégeket az elmúlt másfél évtizedben. A megcélzott ágazatokban szinte mindenhol változtattak az adózás rendszerén, az engedélyezés és a működés feltételein. A haveri rendszer szempontjai tehát a hatóságok munkáját is torzítják. Itt csak néhány példát említenék.

Jól emlékszünk arra, hogy 2010 után hány olyan cégnél zajlott adóhatósági vizsgálat, amelyre aztán visszautasíthatatlan vételi ajánlat érkezett. Addigra tisztázódott az is, mennyit ér a cég – és az eladási hajlandóságot is javította ez a módszer. Aztán a G-nap után az adóhatóság munkatársai az addig a rendszert irányító Simicska Lajos cégeinek üzleti partnereit keresték meg, és beszélgettek el velük a miheztartás végett.

A versenyhatóság is feltűnően sok olyan ágazatban jelent meg és folytatott le rapid vizsgálatot, ahol a rendszer terjeszkedni akart: a műtrágyagyártástól az építőanyag-iparig, a kiskereskedelemtől a bankszektorig. Az utóbbi időben a legátlátszóbb az a vizsgálat volt, amelyet Homlok Zsolt, Mészáros volt veje ellen kezdeményeztek a versenyeztetés szabályainak áthágása miatt. Gondolom, minden más esetben klasszul mentek a dolgok, épp csak itt nem sikerült betartani az előírásokat. Ugyanakkor elvétve hallunk a haveri rendszer cégeit érintő vizsgálatokról vagy elmarasztaló ítéletekről – és ha történik is ilyen, a vétkeseknek bagatell bírságokat kell fizetniük.

Amikor azok a körön kívüli vállalatok, amelyek olyan ágazatokban tevékenykednek, ahol vannak haveri cégek is, új beruházásokról vagy kutatás-fejlesztésről fontolgatnak hosszú távú döntéseket, kénytelenek azzal számolni, hogy a szabályozási és a hatósági környezet komoly kockázatot jelent. Sok ilyen ágazat van, nem véletlen, hogy ezen a téren, makroszinten is romlanak az adatok az elmúlt években. A haveri rendszer előnyös helyzetbe hozása károsítja a gazdasági környezetet és rontja a versenyképességünket, s ezt egyre jelentősebb és költségesebb kedvezményekkel kell ellensúlyozni a külföldi és a hazai befektetők esetén is.

# Rosszabbat és drágábban

Annak, hogy egy-egy közbeszerzési tenderen az előre kijelölt cégek nyernek, számtalan mellékhatása lehet. A magasabb árakról több kutatás is beszámolt már – mostanában a legszembetűnőbb a fideszes irányítás után ellenzékivé lett önkormányzatok tapasztalata. A XII. kerületben több esetben 50–60 százalékos korábbi felárat sikerült visszanyesni, és akadtak itt és máshol ennél kirívóbb túlárazások is. A haveri rendszer árhatásairól azonban már a 2010-es évek elejétől vannak negatív tapasztalataink. A dohányipari termékek kereskedelmének átalakítása során a miniszter barátjának szövegírói munkássága, majd kollégáinak sűrű indulása a pályázaton klasszikus példája a haveri rendszer terjeszkedésének. Az információknak itt különösen nagy szerepe volt: az eredetileg garantált 4 százalékos árrés nem tűnt túl vonzónak, de alig hozták nyilvánosságra a tender nyerteseit, Lázár János újabb törvénymódosítást kezdeményezett – és hopp, a kiskereskedelmi árrést máris 10 százalékra emelték. Erről korábban szó sem volt, legalábbis a nyilvánosságban nem.

A haveri rendszer minőségrontó hatását se becsüljük le. Erről először talán az Elios-ügy­nél hallhattunk sokat. Az egy dolog, hogy a tender lebonyolítása sem volt makulátlan, de a kivitelezés után – az Átlátszó felvételei alapján – balesetveszélyesen gyenge lett a közvilágítás Dunaújvárosban és máshol is. A kormány pontosan tudta, hogy vaj van a fején, s hogy elkerülje a civakodást az uniós hatóságokkal, az eredeti tervek szerint EU-támogatással megvalósuló projekt finanszírozását végül magára vállalta.

De a rendszerhibáknál nem csak a „jónak tűnő ötlet – gyenge megvalósítás” példáit érdemes említeni, hanem a társadalmi szempontból teljesen értelmetlen, csak a pénzlehúzásra szolgáló projekteket is, gondoljunk csak a semmi közepén épült lombkoronasétányra, a földből alig kikandikáló kilátókra; de a kihasználatlan felcsúti kisvasútra sem lehet büszke annak megálmodója.

# Mi látszik makroszinten?

A kényszer a verseny helyett. A kiszorítási hatás. A fenyítés eszközei, a diszkriminatív adóztatástól a bírságolásig. A torz jogszabályi és hatósági környezet. A haveri rendszer elfogult finanszírozása és torz osztalékpolitikája. Mindez mérhetetlen károkat okoz a magyar társadalomnak. Miközben Kelet-Európa némely országai sikertörténetet írnak a korrupció visszaszorításában vagy az innovációban, Magyarország megrekedt egy alacsony fejlődési potenciállal rendelkező gazdasági struktúrában, amelyben a multik és a magyar tulajdonú szereplők között jelentős termelékenységi szakadék tátong. A rokonok, ismerősök, kötélbarátok haveri rendszere elszívja a forrásokat a többiek elől, megbetegíti a gazdaságot, csökkenti a beruházási és innovációs kedvet, rontja a versenyképességet. Jó-e az a magyar társadalomnak, hogy az erőforrások jelentős része egy szűk kör gazdagodását és azon keresztül a Fidesz politikai manőverezését finanszírozza, és nem a fejlődést? Hogyan zárkózunk fel így azokhoz az országokhoz, amelyekkel együtt indultunk, és amelyek azóta gyorsabban fejlődnek, mert kordában tartották a haveri cégeket, betartották az európai normákat és nem kézivezérléssel irányították a gazdaságot? Nem gond-e, hogy a haveri rendszer fő figurái külföldre hordják a „nemzeti tőke” rájuk eső részét, és luxusingatlanokba, csodaautókba, repülőgépekbe, jachtokba fektetik azt? A miniszterelnök, a rendszergazda, ezekre a kérdésekre adós a válasszal.
