---
authors:
- Narancs.hu
categories:
- Mancs
title: "Valaki leszólhatott Rogánnak, hogy nem lesz itt több helikopterezés"
date: "2021-02-16"
---

> https://magyarnarancs.hu/narancsblog/valaki-leszolhatott-rogannak-hogy-nem-lesz-itt-tobb-helikopterezes-235967

**A miniszter tíz nap késéssel cáfolta azt, amit azonnal is cáfolhatott volna, ha igaz, amit mond, és annyira érdekli őt a magánélet védelme.**

Február elején, Rogán Antal vagyonnyilatkozatából nemcsak az derült ki, hogy jelentősen növekedtek megtakarításai, de az is, hogy megházasodott. Azt viszont csak egy február 2-án megjelent újságcikkből derült ki, hogy azt a miniszter már nem árulta el, hogy az új felesége, illetve családtagjai közvetlenül a házasság előtt kölcsönszerződést kötöttek a Budapest Bankkal, és az adásvétel tárgya nem más, mint 1022 hektárnyi borsodi termőföld. Nos, mindez jócskán nagybirtoknak tekinthető, nagyjából akkora, mint Budapest I., V., VI. és VII. kerülete egyben.

A bevásárlás egy tavaly novemberben kötött, nyilvános adásvételi szerződésből derült ki, mely szerint az 1,66 milliárdos vételárból Rogán Barbaráéknak csak 83,5 millió forint önerőt kell felmutatniuk, ami még a méltányosnál is méltányosabb, hiszen olyasmi nem gyakran fordul elő  pláne ekkora összegnél , hogy a minimális önrésszel rendelkezzenek a hitelért folyamodók. Amúgy a hír kapcsán szó volt arról is, hogy Rogán új felesége regisztrált földművesként szerepel az adás-vételben, noha regisztrált földműves nem lehet akárki  a jogosítvány agrárdiplomához, mezőgazdasági szakmunkás- vagy aranykalászos OKJ-vizsgához kötött , pár évvel ezelőtt még Mészáros Lőrincnek is le kellett vizsgáznia  .

A botrányos eset kapcsán csak Rogán szólalt meg, de csak azért, hogy felmondja a szokásos leckét: „A feleségem nem kíván közszereplő lenni és élni kívánunk a joggal, ami a magánélet védelméről szóló törvény alapján mindkettőnket megillet”, és hozzátette azt is, hogy „bármilyen, a magánéletükre vonatkozó információ jogosulatlan közlése esetén bírósághoz fordul.”

Ezt követően helyszíni riportok, ellenzéki tiltakozások és mémek is nagy számban jelentek meg az ügylet kapcsán, Rogán azonban egészen péntekig  majd’ tíz nappal a bírósággal ijesztgetése után  állt csak elő azzal a meglepő kijelentéssel, hogy felesége nem kapott hitelt és semmilyen föld nem került a tulajdonába. „Ráadásul a jövőben sem szeretne földtulajdonos lenni”  közölte a Magyar Nemzettel Rogán Antal, ahogy azt is, hogy „a megjelent hamis cikkek kapcsán a család megtette a szükséges jogi lépéseket, ami természetesen nem megy egyik napról a másikra”. A miniszter elmondta azt is, a nem létező ügyletet „a baloldali újságírók is világosan láthatták, ennek ellenére a nyilvánosságot félrevezetve tényként kezelték a hírt”.

Noha biztosak lehetünk abban, hogy Rogán ezúttal nem a levegőbe beszélt, de ha így van, miért várt ennyi ideig, hogy kihúzza a nyulat a cilinderből? A földvásárlással kapcsolatos állítása ugyanis annyira evidens, hogy azt  elvileg  már a hír megjelenése napján, február 2-án is tudnia kellett, és már csak azért is el kellett volna mondania, hogy elejét vegye a további találgatásoknak, felesége elmémesítésének, és annak is, hogy a szerkesztőségek riportereket küldjenek a helyszínre, tovább piszkálva a „magánélet védelmét”. Vagyis nehezen tudunk olyan logikus magyarázatot elképzelni, hogy Rogánnak miért kellett másfél hét ahhoz, hogy előálljon e magabiztos, ámde némileg váratlan bejelentéssel.

Ha csak azt nem, hogy a hír megjelenése után valaki leszólhatott, hogy itt nem lesz még egy helikopterezés, és ennyi ideig tartott a kormány propagandaosztályának brainstormingja, mire kiötlöttek valami épkézláb magyarázatot. Pontosabban: mivel ilyet nem sikerült kitalálniuk  mivel nincs ilyen , inkább visszaszívták (szívatták) az egész földvásárlást.

Most meg úgy tesznek mintha az egészet csak a gonosz baloldal találta volna ki. Ezzel csak az a gond, hogy még a Magyar Nemzet is azt írja „a sokat idézett szerződésről”, hogy az „soha nem ment teljesülésbe”  vagyis azt, hogy nem létezett a sokat idézett adásvételi szerződés, még ők sem merték leírni. Ezek után viszont nem tűnik különösen életszerűnek, hogy egy ilyen milliárdos szerződést  amelyen fekete-fehéren ott áll a későbbi Rogánné aláírása mellett az is, hogy „a vevők a teljes vételárból fennmaradó 1.580.981.600 Ft-os vételárrészt utolsó vételárrészként a Budapest Bank Zrt.-től igényelt termőföld vásárlási kölcsönből kívánják megfizetni” , tényleg csak azért írták meg és írták alá, hogy hónapokkal később szívathassák az ún. baloldali sajtót.
