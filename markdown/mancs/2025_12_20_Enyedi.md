---
authors:
- Szűcs Ádám
categories:
- Mancs
title: "Egy hatalmas csokimikulás"
date: "2025-12-17"
---

> FŐOLDAL FILM Interjú
> <https://magyarnarancs.hu/film2/egy-hatalmas-csokimikulas-278135>

Enyedi Ildikó filmrendező

**Az én XX. századom, a Simon mágus és a Testről és lélekről rendezőjének új filmjében a növényeknek legalább olyan fontos szerep jut, mint az embereknek: egy ginkgo bilobáról és egy muskátliról is kiderül például, hogy nem csak figyelik a körülöttük sertepertélő szereplőket, de a maguk módján kommunikálnak is velük. A Velencében bemutatott Csendes barát három idősíkon játszódik, a kritikák szerint pedig megtekintése után nem tudunk ugyanolyan szemmel a növényekre nézni. Ezek mellett az Enyedi-rajongónak számító David Bowie-ról és arról is beszélgettünk, hogy mennyire lehet ma itthon egy művésznek felvállalnia a véleményét.**

**Magyar Narancs: Mi volt az első meghatározó élménye a természettel kapcsolatban, illetve mikor jött rá, hogy az nemcsak egy minket körülvevő valami, hanem egy élő, lélegző dolog?**

Enyedi Ildikó: Van egy gyerekkori ősélményem: egy rácsos ágyban állok a nagymamámnál, mellettem egy kerek állványon cserepes virágok, alattuk csipketerítő – ezt kezdem el szép lassan lehúzni. Valahogy az egész emlék hang nélkül él bennem, ahogy nagyon kellemesen, lassított felvételben látom zuhanni a cserepes növényeket. Sem ijedtség, sem bűntudat nincs bennem, csak derűs gyönyörködés. Egy-egy ilyen emlék segíthet egy villanásra belelátni abba, ahogy egy kisgyerek megéli a világot. Radikálisan különbözik a felnőtt tudattól, nem egyszerűen annak a kialakulatlan, primitív állapota – valami nagyon más. Nem véletlenül foglalkozik ezzel a tudományterülettel a Csendes barát főszereplője. A nagymamám egyik szobanövénye különösen kedves volt számomra. Egyszerű növény, csak ma nem divatos, nem nagyon látni virágboltban, kertészetekben. Nemrég sikerült szereznem egyet, pici, rózsaszín virá­gai vannak. Úgy érzem, kicsit a nagymamámmal is összekapcsol, akit nagyon szerettem. De, hogy a kérdésre pontosabban válaszoljak: a legmeghatározóbb természeti élményem rám elég jellemző módon nem a természethez vezethető vissza, hanem az irodalomhoz – eléggé olvasásfüggő voltam ugyanis. Goethe Wertherének elején van egy elképesztő leírás. Werther fekszik a fűben, és egyes szám első személyben olvashatjuk, hogy mit lát, mit érez: a növényeken keresztül átsüt a nap, apró bogarak zümmögnek körülötte, süt a lapokból az a nyüzsgő, lüktető élet, amely nagyban összefügg Werther állapotával. Ennek az olvasmány­élménynek a hatására mentem ki a természetbe, hogy jó, akkor most nézzük meg, milyen is ez a valóságban. Városi lány vagyok, nem épp egy a természetbe spontán beolvadó típus, szükségem volt tehát Wertherre, hogy kimozgasson a kis világomból. Amikor a forgatókönyv 1970-es évekbeli szálán dolgoztam, a férjem, Wilhelm Droste irodalmár, akiről annak a történetszálnak a főhősét mintáztam, és aki nagy Goethe-ismerő, emlékeztetett erre a passzusra, hogy milyen erős az a néhány sor. A Csendes barátban is több Goethe-párhuzam található, fontos rejtett vonulata ez a filmnek.

**MN: Goethe kortársához, Rousseau-hoz köthető a „Vissza a természethez!” felhívás. Bő három évszázaddal később egyet tud érteni?**

EI: Mi, emberek imádunk elméleteket kitalálni arról, hogyan is kellene élni – Rousseau is ilyen. Mániákusan szeretünk szabályokat hozni, amelyek néha kellemesek, legtöbbször kényelmetlenek, néha teljesen abszurdak. Magához Rousseau-hoz nem nagyon tudok érzelmileg csatlakozni. Írt a gyermeknevelésről is, de apaként elég siralmas volt a teljesítménye. Persze, jó lenne a természettel, vagy azzal, ami még megmaradt belőle harmonikusabban együtt élni. De nem véletlen, hogy nem egy ezt előíró, mozgalmi filmet készítettem.

**MN: A Csendes barát valóban inkább a kommunikációról szól; ember és ember, ember és növény között. A Testről és lélekről cí­mű filmjében szarvasok segítenek két magányos lelket összehozni, itt most egy hatalmas ginkgo biloba fa játszik ilyen szerepet. Ez egyszerre jelentheti azt, hogy annyira elszakadtunk egymástól, hogy csak az ősi ösztönökhöz való visszatérés segíthet, és persze azt is, hogy voltaképp ember, növény, állat, mind egyetlen hatalmas rendszernek a részei.**

EI: Nagyon ódzkodok az ilyen nagy kijelentésektől, és a film is igyekszik kerülni ezeket. Senkinek sem szeretnék rossz lelkiismeretet okozni. Nem akarunk semmiféle üzenetet lenyomni a néző torkán, se rendszabályozni őt. A film pusztán felvet pár gondolatot, érzéki tapasztalatokat kínál fel, de nem szeretne ennél több lenni.

**MN: A visszajelzések többsége szerint viszont a film után nem lehet ugyanúgy nézni a növényekre.**

EI: A Csendes barát inkább egy kedves invitálás, nem egy intelem, hogy tessék rögtön szemügyre venni a növényeket! Nem a vad természetet mutatjuk be, hanem egy ember által létrehozott és szabályozott botanikus kertet, amely ráadásul Európában található. Nekünk, európai embereknek ez nem egy egzotikus helyszín. A mindennapi, ismert növényeket is szerettem volna közelebb hozni, és nagyon örülök, ha ezekre más szemmel nézünk ezután, de nem azért, mert a film ezt írja elő, hanem azért, mert érdekesek és izgalmasak. Ha közelebbről szemléljük őket, láthatjuk, hogy a természet elképesztő műalkotásokat hoz létre – egy ismeretlen világot, amely mindig is itt volt az orrunk előtt.

**MN: A Simon mágus című 1999-es filmjében volt egy jelenet, ahol egy növény oldotta meg a bűntényt. Innen eredt a Csendes barát ötlete?**

EI: Kamaszkorom óta figyelem a különböző növénykommunikációs kísérleteket és ezt az egész tudományágat. A Simon mágusban ez még egy pici, humoros epizód volt, amely ugyanezekből az olvasmányélményeimből született. De a 90-es évek közepén készítettem a Bűvös vadászt, az pedig egy tölgyfa utolsó 600 évét és a körülötte átalakuló emberi világot örökítette meg – ehhez a fát a Gödöllő melletti őstölgyesben találtuk meg. A téma az elmúlt húsz évben is ott volt a radarernyőmön, követem a kutatásokat, rengeteg ezzel kapcsolatos előadást, TED Talkot néztem meg, most jött el az idő, hogy egy teljes filmet áldozzak rá. Igaz, továbbra is a saját, „városi” perspektívámból, nem mint egy zseniális kertész vagy a vadonban otthonos ember.

**MN: A filmben több kutatást is láthatunk arról, hogyan észlelnek minket a növények, és hogyan kommunikálnak velünk. Ezek mennyire valóságosak?**

EI: Ma már elég sok ismeretterjesztő anyag elérhető a témában, sok könyv is született, mégis rendszeresen megkérdik tőlem, hogy mi igaz ezekből és mi a kitaláció. Minden, a vásznon megjelenő vizsgálat tényalapú és igazi! A legfrissebb kutatási eredmények a filmben látottaknál is sokkal vadabbak.

**MN: Az egyik főszerepet Tony Leung hongkongi színész alakítja. Neki a Csendes barát mindössze a második Ázsián kívül forgatott filmje a Marvel-féle Shang-Chi és a Tíz Gyűrű legendája után. Hogyan sikerült meggyőzni?**

EI: Valóban ez volt az első európai mozija, s amikor megérkezett Marburgba, ebbe a német kisvárosba, tudtuk is, hogy most mi számítunk neki egzotikumnak, még úgy is, hogy egy filmstáb általában nemzetközi nyelven beszél, és nemzetközi módon működik. Tony, a Németországba érkező agykutató szerepét kifejezetten neki írtam, ha nem vállalta volna, teljesen újraírom ezt a történetszálat. A producereim tartottak is tőle, hogy nem vállalja el, szinte mindent visszautasít, sőt nem is nagyon szokott válaszolni a felkérésekre. Szerencsés voltam, mert Vong Kar-vaj (többek között olyan Tony Leung-filmek rendezője, mint A nagymester, a Szerelemre hangolva és a 2046 – Sz. Á.) és látványtervezője, William Chang is látták a Testről és lélekrőlt és nagyon szerették – előbbivel ennek kapcsán találkoztam is, utóbbi pedig jó barátja Tonynak. Tony, amikor megkapta a forgatókönyvet, említette William Changnak, aki azonnal rávágta, hogy mindenképpen vállalja el – innen is nagyon köszönöm neki. Tony néhány nap alatt el is olvasta, egy hét múlva már Zoomon beszélgettünk. Azonnal megtaláltuk a közös hangot, ami neki és nekem is nagyon fontos volt. Nagyon jólesett az is, hogy nem csupán a szerepe érdekelte, hanem a film gondolati háttere is. Kiderült, hogy sok mindenről hasonlóan gondolkodunk. Nagyon szép élmény volt a vele való munka. Az a fajta nagy színész, aki alázatos, felkészült, fegyelmezett. Ami számomra különösen kedves, ahogy a stábhoz viszonyult. Volt szeme, őszinte érdeklődéssel kommunikált kamera asszisztenstől látványtervezőig mindenkivel, igazi emberi kapcsolatok szövődtek, tudta, hogy ők is értékesek és meghatározók a filmhez, fontos a munkájuk. Én ugyanilyen szellemben dolgozom, tehát ebben is egy húron pendültünk.

**MN: Egy másik világsztárt viszont visszautasított: David Bowie-nak annyira tetszett Az én XX. századom, hogy szerepelni szeretett volna a következő filmjében, a hírek szerint azonban ön nem akarta, hogy egy ekkora csillag elvonja a nézők figyelmét. Nem bánta meg a döntését?**

EI: Régi történet… de most már bánom. Utána felkért, dolgozzunk együtt egy nagy indiai turnéján; én találhattam volna ki, hogyan nézzen ki a show, végig utaztam volna vele, és egy dokumentumfilmet is készíthettem volna a turnéról. Épp akkor vártam viszont a második gyermekemet, azt hiszem, a nyolcadik hónapban jártam, úgyhogy szó sem lehetett utazásról. De most már nagyon nem szeretném többször elmesélni… kicsit olyan, mint valami isten háta mögötti zsákfaluban emlegetni, hogy egyszer én is majdnem voltam a Balatonnál…

**MN: A ginkgo biloba fáról elmondta, azért esett erre a választása, mert magányos, idegen, nem illik a környezetébe, ez pedig a Csendes barát főszereplőivel is rokonítja a növényt. Ez ismerős érzés?**

EI: 1955-ben születtem, anyukámnak három hónapos koromban be kellett adnia a bölcsődébe. Elképzelhető, milyen nagy örömet jelent ez egy ilyen pici gyereknek, de az anyaságot tekintve brutál alapozás volt ez anyukám számára is. Visszatérve arra a hisztérikus vágyra, hogy újabb és újabb szabályokkal beleavatkozzon a társadalom a legintimebb emberi viszonyainkba, ez is egy ijesztő példa. Tönkretették anyukám nemzedékének anyaságélményét, az én generációm sok tagjának meg az elemi kötődés és a társas kommunikáció okoz gondot. Én mindenesetre megszenvedtem ezt. Érdekes módon, talán a forgatás az egyetlen hely, ahol képes vagyok felszabadultan kommunikálni a kollégákkal, igazi, nagy öröm az intenzív közös munka, tulajdonképpen ott élem a társas életemet.

**MN: A kritikák rendszeresen kiemelik a filmjeivel kapcsolatban a mágikus realizmus, a megmagyarázhatatlan szerepét. Nemrég ünnepelte 70. születésnapját. Másképpen tekint a csodákra most, mint néhány évtizeddel ezelőtt?**

EI: Az igazság az, hogy én semmit nem tartok csodának. Úgy gondolom, egy fantasztikus és fantasztikusan izgalmas valóságban élünk, s hogy mit rakunk össze belőle, az a legtöbb esetben rajtunk múlik. Élhetünk egy varázslatos világban, de egy nagyon nyomasztóban is. Az előző filmem A feleségem története című regényen alapszik, ezt Füst Milán a II. világháborúban, életveszély alatt írta, egyfajta személyes válaszként is arra, hogy mire figyel, mire koncentrál. Ez a felfogás hozzám is nagyon közel áll. Sokáig csak ösztönös döntéseket hoztam, hogy az éppen aktuális valóság foglyul ne ejtsen, ne az határozzon meg engem. Mostanra valamennyire rálátok ezekre a zsigeri döntéseimre. A feleségem története végső soron azt a kérdést teszi fel, hogy meg tudunk-e totálisan érteni egy másik lényt. Ez az, amivel én is foglalkozom a filmjeimben, csak míg a Füst-adaptációban egy tradicionális neveltetésű férfi próbálja megérteni a társát, egy nőt, a Csendes barátban a szereplők egy muskátlival vagy egy ginkgo fával teszik ugyanezt. Mindkét film a feltétel nélküli elfogadás gondolata köré fonódik: nem tudjuk a másikat kontrollálni, nem tudjuk kinyitni és a fejében kotorászni. A növényvilágra is a titkaival, a saját megismerésünk tökéletlenségével együtt érdemes tekinteni. Tudni: attól, hogy valamit nem értünk, nem érzékelünk, attól még létezik, él, gazdag és teljes világa van, és örülni annak is, ha néha egy kicsit beleshetünk ezekbe a miénktől különböző világokba.

**MN: A feleségem történetére nagyon sokáig készült, a kritikusok többsége viszont inkább elmarasztalta a filmet. Hogyan érintették ezek a visszajelzések?**

EI: A cannes-i vetítés előtt rengeteg lelkes visszajelzést kaptam angolszász területről, New Yorkból, Los Angelesből, Torontóból. Nem volt semmiféle problémájuk azzal sem, hogy egy holland hajóskapitány erős, ropogós holland akcentussal beszél benne. Egy holland ember ugyanis szinte kétnyelvűként nő fel, az angol nyelvi közeg természetes számára. Cannes-ban rossz kritikákat kapott a mozi, ami fájdalmas volt, mert nagyon szeretem ezt a filmet. Titkon remélem, hogy azok az újság­írók, akik az ottani sajtóvetítésen látták, majd egyszer, pár év múlva, egy nyugodt téli délutánon jobb híján leülnek megnézni újra. Hátha… Talán a tudatosan választott klasszikusabb fogalmazás is értelmet nyer.

**MN: Egy korábbi interjújában azt mondta, egyszer már újranézte a saját filmjeit, és rá kellett jönnie, hogy a szereplői többsége ugyan tökéletlen, de mindegyikük jó ember. Optimistának tartja magát?**

EI: Durva és kegyetlen dolgok történnek a világban, a tendenciák is ijesztőek és nyomasztóak – én is szorongok. Ha arra gondolok, hogy hol élünk és mi vesz körül minket, azt kell mondanom, hogy elmondhatatlanul szerencsések vagyunk itt, Európa közepén – egyelőre. A tapasztalatom az, hogy napról napra hihetetlenül helyes emberekkel találkozom, sokszor a legváratlanabb helyzetekben. Az ilyen emberekről ritkán készül film – pedig nekem fontosak. Elmondok egy kis anekdotát sok évvel ezelőttről. Máig emlékszem, amikor a férjemmel egyszer Mikulás napján be kellett mennünk a NAV irodájába. Egy láncdohányos, nagyon nyers nő ült a pult mögött, aki hamar rájött, hogy nem lesz velünk könnyű dolga, mert nem vagyunk jók az ilyen bürokratikus dolgokban és elég nagy káoszt okoztunk, rossz helyre fizettünk dolgokat, rosszul töltöttünk ki űrlapokat, ilyesmi. Teljesen el voltunk veszve. A nő csak ránk nézett és azt mondta, jó, akkor most rendbe tesz nekünk mindent. Kirohantunk, vettünk egy hatalmas csokimikulást. Letettük neki az asztalára, mert addigra valószínűleg ismét kint dohányzott. Ebből a pokoljárásnak is beillő hivatali ügyintézésből így lett egy gyönyörű emlék, csak annyi kellett, hogy legyen a másik oldalon valaki, aki felismerte, hogy mi is emberek vagyunk, és hajlandó legyen segíteni.

**MN: Az 1989-es Az én XX. századom után tíz év alatt négy filmet rendezett, majd 18 év szünet következett. A 2017-es Testről és lélekrőlt követően viszont nyolc év alatt három mozival is kijött. Ismét egy termékeny alkotói korszakát éli, vagy csak a finanszírozási rendszer kedvez most önnek?**

EI: Hogy mennyire kedvez nekem, azt nem tudom, de egyértelműen a finanszírozás volt az oka annak is, amikor nem készítettem filmeket és annak is, hogy most ismét gyakrabban rendezek. A 2000-es évek elején volt néhány kudarcom, amelyek miatt elkeseredtem, pánikba estem, elkezdtem rossz döntéseket hozni, és lecsökkent a találékonyságom is. Most úgy érzem, ezt nyertem vissza. A Csendes barát például német finanszírozással kezdődött és német–francia–magyar koprodukcióban fejeződött be. Dolgozom a következő filmem forgatókönyvén, és nagyon remélem, hogy sikerül finanszírozni; az akarat megvan, de immár nem görcsölök, nem vagyok pánikban, és a belső nyugalom általában jobb tanácsadó.

**MN: A Testről és lélekről idején adott egy interjút a német közszolgálati rádiónak, amely itthon is nagy hullámokat vert. Ebben azt mondta, szégyen, ami Magyarországon történik, és amit az Egyesült Államok polgárai megtapasztalnak, azon a magyarok az elmúlt évek során már keresztülmentek. Később erről úgy nyilatkozott, ugyanígy gondolja, de bánja már, hogy így fogalmazott. Azóta inkább tudatosan nem foglal állást politikai kérdésekben?**

EI: Mindig elmondom a véleményemet, ez néha okoz felfordulást, néha nem. A német rádiónak adott interjú nem volt egy kiugró nyilatkozat, azelőtt is beszéltem ezekről a témákról, utána is, valamiért mégis épp ezt kapták fel. Már elég sokszor elmondtam, de akkor most még egyszer, remélem, utoljára: azt sajnáltam, hogy az interjú felhasználható volt sok kedves, jó szándékú ember megbántására. Hosszú a története az alapvetően mindannyiunk számára pozitív értékek, szimbólumok kisajátításának, ideológiák érdekében vagy pártcélokra. Amikor úgy érzem, fontos, hogy megszólaljak, például az SZFE egyetemfoglalásakor, akkor megteszem. S nem véletlenül vettem részt a CCB (Cine Collegium Budapest, független filmalap, amelynél évi egy low budget film létrehozására lehet pályázni – Sz. Á.) első évadának bíráló bizottságában, és ha szükségük van rám, szívesen segítek nekik bármiben. Nagyon tisztelem, amit csinálnak, sok és nehéz munka, hasznosabb, mint az újabb és újabb nyilatkozatok.

A Csendes barát január 29-től látható a Mozinet forgalmazásában

 

