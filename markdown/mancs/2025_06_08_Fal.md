---
authors:
- Turbuly Lilla
categories:
- Mancs
title: "Visszaszámlálás - KV Társulat: Fal"
date: "2025-06-04"
---

> KV Társulat: Fal
> FŐOLDAL KRITIKA Színház, 2025. JÚNIUS 4.


**A Ne csak nézd! című pályázatot a Free­szfe, az Örkény Színház, a Trafó és a Jurányi közösen hirdették meg abból a célból, hogy független alkotóknak adjanak lehetőséget új előadások létrehozására, a Freeszfére járó hallgatóknak pedig a megmutatkozásra. Tematikus megkötés nem volt, csak annyiban, hogy a társulatoknak társadalmilag fontos témákat kellett feldolgozniuk. A nyertesek közül a KV Társulat pályamunkáját az Örkény Színház fogadta be.**

A Fal Kalapos Éva Veronika Nem hagylak itt című ifjúsági regénye alapján készült. A disztópia számos olyan kérdést vet fel, amelyek a mai Magyarországon nagyon is ismerősek lehetnek az olvasónak. Főszereplője a 18 éves Rami. Egy kasztokra osztott elnyomó társadalomban él, amelyben vannak pirosak, fehérek és zöldek, és mindenki kiszolgáltatott az arctalan Hivatalnak. Ahol bármikor és bármiért elvihetnek. Ahol a szabad gondolkodás és a könyvek is eltörlendő ellenségnek számítanak, mindig van egy vagy több aktuális ellenség, akit utálni kell, az oktatást rég felváltotta a propaganda, és a családalapítás sem magánügy. Rami és barátai azonban ebben a közegben is megpróbálnak valamit tenni, valahogy továbbvinni és továbbadni a tudást és a kultúrát.

A regényből Czukor Balázs, az előadás rendezője készített szikár, egyórás színpadi átiratot. A színpadkép egyszerű: egy asztal és egy szék, mint a vallatószobákban, lényegében mintha valóban egy börtön kihallgatóhelyiségében lennénk. Rami ruhája is hajaz a szürke rabruhákra. Színek alig vannak ebben a világban, a látványos kivétel a Hivatal egyik képviselőjének (Urbanovits Krisztina játssza) a rózsaszín harisnyája. Hogy időben hol vagyunk, azt lebegtetik az alkotók, miként a helyszínt is. Az élőben játszott jelenetek váltakoznak a filmbejátszásokkal, és ez egy idő után kissé mechanikus hatást kelt, ami lehet alkotói szándék is: a hatalomgyár működése már csak ilyen. Ahogy mechanikusan ismétlődik az is, hogy egy hang (talán éppen Czukor Balázsé) tíztől visszafelé számol. A folyamatos készenlét, a mindjárt történik valami rossz előérzetének fenntartása a regényben egyfajta kínzás, amelyet a börtönben alkalmaznak, de az előadásban utalás lehet arra is: mi is itt járunk valahol, lépegetünk a nulla felé ezen a tízes skálán.

Az előadás nem fest vonzó képet a szülők nemzedékéről. Az anya, akit Száger Zsuzsanna játszik, a hallgatást választotta. Elhallgatja a lánya elől, hogy valójában mi történt az apjával, folyamatos félelemben és aggódásban él, amit a színésznő visszafogott eszközökkel, hitelesen jelenít meg. Urbanovits Krisztina hivatalnoknőként plasztikusan formálja meg azt a típust, aki látszólag kedvesen, együtt érzően, a világra való naiv rácsodálkozással fordul az emberek felé, közben meg finoman manipulálja őket. A főszereplőt Sétáló Imola játssza, lázadónak és kétségbeesettnek. Lázad az anyja hallgatása ellen, és ez az a jelenet, ahol még érződik, hogy a fiatal színésznő a pályája kezdetén áll, ez a lázadás inkább akaratból, mint belülről jön. Nem úgy abban a nagyon szépen felépített és megoldott részben, amelyben Rami a virtuálisan jelen lévő apjához (Marton Róbert) beszél. Végigjárja és megmutatja a megrendülés, az öröm és a kétségbeesés stációit. Az alkotók a képletet nem egyszerűsítik le szimpla generációs szembenállásra, a másik fiatal, a Wettstein Márk játszotta fiú nagyon is jól ki tud egyezni a rendszer játékszabályaival. A színész jól érzékelteti a figura simulékonyságát és a mögötte rejlő céltudatosságot is.

Az előadás átvariálja a regény szálait, egyszerűsít, stilizál, egyfajta kivonatot ad. Nem vállal túl sokat, de átjön belőle az alapmű hangulata, megteremti azt a szürke, lecsupaszított, fojtogató közeget, amelyben létezni ugyan lehet, de igazán élni nem.

Örkény Színház, Stúdió, 2025. május 25.

