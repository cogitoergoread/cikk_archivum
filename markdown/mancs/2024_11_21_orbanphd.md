---
authors:
- Szerk
categories:
- Mancs
title: "Mesél majd az utókor"
date: "2024-11-21"
---

> https://magyarnarancs.hu/aszerk/mesel-majd-az-utokor-272597
> A szerk. 2024. november 20.

**Erős menetben van Orbán Balázs, a miniszterelnök politikai igazgatója, aki nem mellesleg 2018-tól a Nemzeti Közszolgálati Egyetem Tanácsadó Testületének elnöke, 2020-tól pedig a Mathias Corvinus Collegium kuratóriumi elnöke is. Épphogy megúszta az ’56-ról elővezetett gondolatkísérletét – sőt újabban már ő vádol, ti. a mondatát kiragadták a kontextusából, tudatosan félremagyarázták, stb. –, most a PhD-dolgozatának eljövendő védése miatt bántják szegényt.**


Orbán Balázs 2009-ben kezdte el a doktori iskolát az ELTE jogi karán, 2012-ben eljutott az abszolutóriumig, ám disszertációját most, azaz 12 év múltán védené meg. Ez kissé hosszú időnek tűnik, és egyetemi berkekben felmerült, hogy egyszerű földi halandó ennyi év után talán nem is próbálkozhatna ezzel. Azt, hogy ez szerepet játszott-e abban, hogy az egyetem Tudományági Doktori Tanácsa nem egyhangú döntéssel engedte tovább Orbán disszertációját (ami egyáltalán nem szokványos), nem tudni. Azt viszont lehet tudni, hogy az Orbán-kormányok felettébb mostohán bánnak az amúgy nemzetközileg még mindig jegyzett magyar egyetemmel. Az ELTE alulfinanszírozottsága egyenesen megalázó, a szimpla állagmegóvásért külön kell pályáznia, a bérszint nevetségesen alacsony, viszont folyamatos a hitegetés a fizetések rendezésére. Azt se feledjük, hogy Orbán Viktorék nyíltan az ELTE eljelentéktelenítésére játszanak, például saját projektjük, a Nemzeti Közszolgálati Egyetem futtatásával és oktatási portfóliójának szélesítésével. Nem csoda hát, hogy a doktori tanácsban ellenérvként előkerült: az ELTE kiszolgáltatott helyzetben van egy olyan befolyásos politikussal szemben, mint Orbán Balázs, mivel a bírálók számára a szigorúan tudományos szempontokon kívül megfontolás tárgya lehet majd az is, hogy negatív bírálatukkal bajt hozhatnak a munkahelyükre.

Orbán PhD-je azért lett közbeszéd tárgya, mert az ELTE média és kommunikáció tanszékének egyetemi tanára, Polyák Gábor indulatos posztban kérte számon egyetemén az egész eljárást. „Tényleg mindent, de mindent megérdemlünk. A kormány minden nap beletörli a mocskos talpát az ELTE-be. (…) Megalázza a diákjainkat, megaláz minden oktatót és minden munkatársat. (…) Eljátsszuk, hogy ezek normális munkakörülmények.” Az ELTE egyetemi tanáraként kikéri magának, hogy Orbán Balázs, „a legalja ideológiai keltető MCC ura, az NKE mindenható parancsolója, nagyfőni szeme fénye” ebben az intézményben szerezhet PhD-fokozatot. „Kollégák, hol a gerinc? Miféle jogászi szakmai ethosz ez, miféle állampolgári tartás? Miért a legsötétebb múltat mutatjuk példaként a jövő értelmiségének?”

A történet leglehangolóbb fejezete ezután következett, és azt nem Orbán Balázs írta, hanem az MTA és az ELTE vezetése, illetve az oktatási jogok biztosa. Az ombudsman megvilágító erejű bejegyzése szerint Polyák posztja kirekesztő, sérti a művelődéshez való jogot, a tanulás és tanítás alkotmányos szabadságát. (Épp csak az nincs benne állásfoglalásában, hogy ezért börtönbe vele.) Az ELTE és az MTA a rutinszerű elhatárolódás mellett a tudományos elfogulatlanság, a politikai ihletésű szempontok mellőzésének mindenekfelettiségét hangsúlyozza. Az ELTE egy másik közleménye egynémely más, ha úgy tetszik, tudományos ihletésű kifogást (OB eddigi publikációi nem felelnek meg a védésre bocsátás kritériumainak) akkurátus jogszabályi hivatkozással utasít vissza.

Amit ez ügyben az elmúlt időszakban láttunk, azt korosabb polgártársaink legalább két időszakban megtapasztalhatták már eddigi életük során: egyszer a Kádár-korban, egyszer pedig 2010 után. Ennek a Stockholm-szindrómára emlékeztető behódolásnak a lényege mindenkor ugyanaz volt: nem felidegesíteni a fent lévőket, nem keresni szövetségeseket a bajban, s főleg nem bírálni őket nyilvánosan vagy ne adj’ isten, ellenállni nekik, és akkor lehet – lehet! –, hogy „fent” jóindulatúan állnak hozzá az ügyünkhöz. Meg aztán így egészen biztosan többet is lehet elérni, mint hőzöngéssel, ami különben sem illik komoly tudományos aktorokhoz.

2010 után szinte szó szerint a fenti módon érvelve nem adott interjút lapunknak a bedarálás előtt álló Alkotmánybíróság, vagy a szétszedés és kutatóhálózata elvesztése előtt álló MTA néhány főtisztviselője. Végignézhettük 2010 után azt is, ahogyan még az oktatásban dolgozók sem voltak képesek demonstratívan szolidaritást vállalni a kollégáikkal: nem emlékezünk egyetemi tanári tömegekre a középiskolai tanárok kockásinges vagy későbbi demonstrációin.

Polyák dühös posztja a legkevésbé sem indokolatlan, s annak nemcsak az érzelme, hanem felszólalásának tartalmi része is helytálló. A rá adott reakciók pedig kiszámíthatók voltak: a megszólítottak aulikus válaszai éppúgy, mint a hatalompártiaké, akik közük az élcsapat már listázza is a Polyák posztjait lájkoló felsőoktatási dolgozókat. És ha netán e listázásnak lesz következménye is, feltesszük, az ELTE vezetése majd azt is higgadtan, a tudományos szempontokat mérlegelve kezeli.

# HVG - Rácz András: Orbán Balázs doktori disszertációjának tézisfüzete a jelek szerint nem az ő gépén készült

> https://hvg.hu/itthon/20241122_Racz-Andras-Orban-Balazs-doktori-disszertaciojanak-tezisfuzete-a-jelek-szerint-nem-az-o-gepen-keszult
> Itthon+

**Rácz szerint mindez “elég izgalmas kérdéseket vethet fel annak kapcsán is, hogy vajon a disszertációnak ki a tényleges szerzője”.**

Rácz András Oroszország-szakértő elolvasta az ELTE ÁJK honlapján Orbán Balázs doktori disszertációjának tézisfüzetét (ez rendszerint egy pár oldalas szöveg, ami a doktori védés előtt összefoglalja az értekezés fő mondanivalóját), és arra jutott, hogy a jelek szerint az anyag nem az ő, hanem az egyik beosztottja gépén készült – erről a Facebook-oldalán posztolt.

Rácz levezeti, hogy az ELTE honlapjára feltöltött fájl tulajdonságaira kattintva Árpási Botond Gergely jön ki szerzőként, aki 2023-ban a jelek szerint közösen jegyzett egy cikket Orbán Balázzsal. (Rácz azt írja, “nem lényegtelen részlet, hogy a cikkben Árpási első szerző, míg Orbán Balázs csak a második, mert a tudományos szokásjog szerint az első szerző mindig az, aki a legtöbb, legfontosabb munkát tette bele az adott kutatásba”.)

Mindenesetre abban a 2023-as cikkben jegyzetként szerepel egy rövid önéletrajz Árpásiról:

“A szerző politikai tanácsadó, Miniszterelnöki Kabinetiroda. Politológus, politikatudományi alap- és mesterszakos diplomáját az Eötvös Loránd Tudományegyetem Állam- és Jogtudományi Karán szerezte 2018-ban, illetve 2021-ben. Egyetemi tanulmányai során az Országos Tudományos Diákköri Konferenciákon munkáival helyezéseket ért el. A politikai vezetéselméleti kérdésekkel foglalkozó írásai megjelentek akadémiai folyóiratokban, illetve könyvfejezet formájában is.”

Rácz ebből azt a következtetést vonja le, hogy Árpási Orbán Balázs beosztottja, de “2023-ban még biztosan az volt”. Ezt nem tudjuk, de nem is utal rá semmi, a Miniszterelnöki Kabinetiroda ugyanis nem Orbán Balázs, hanem Rogán Antal irányítása alatt működik.

Rácz kiemeli azt is, hogy Orbán Balázs a disszertációja témájával korábban soha nem foglalkozott, míg Árpási igen, és szerinte életszerűtlen, hogy “Orbán Balázsnak ne lenne laptopja, amin a doktorija tézisfüzetén tud dolgozni”. Szerinte mindez “elég izgalmas kérdéseket vethet fel annak kapcsán is, hogy vajon a disszertációnak ki a tényleges szerzője”.

Ugyanakkor az, hogy nem Orbán Balázs szerepel a tézisfüzetet tartalmazó fájl szerzői között, nem bizonyítja azt, hogy nem ő írta a szöveget. A tisztánlátást persze segítené, ha az érintettek maguk válaszolnának a felmerülő kérdésekre, ezért küldtünk megkereséseket mind Orbán Balázsnak, mind Árpási Botondnak. Amint válaszolnak, frissítjük a cikket.

November 15-én derült ki, hogy Orbán Balázs a doktori védésre készül, és hogy a nemzeti szuverenitásról írta a disszertációját. Kiderült az is, hogy a Miniszterelnök politikai igazgatójának PhD-értekezése nem mindenkinek nyerte el a tetszését, ketten is a védésre bocsátás ellen szavaztak a doktori tanácsban.

Az ELTE egyik tanszékvezetője kikérte magának, hogy Orbán Balázs az egyetemen doktorizhat, szerinte elképzelhetetlen, hogy egy kiszolgáltatott helyzetben lévő egyetem objektív döntést hozhat.

Rácz András már korábban is megszólalt a témában. Szerinte “szokatlan mértékű adminisztratív jóindulat kell ahhoz, hogy Orbán Balázs tizenkét évvel az abszolutóriuma megszerzése után disszertációt védhessen”.
