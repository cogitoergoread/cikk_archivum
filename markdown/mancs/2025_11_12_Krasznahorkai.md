---
authors:
- Görföl Balázs
categories:
- Mancs
title: "A jóság hímpora"
date: "2025-11-12"
---

> [Mancs URL](https://magyarnarancs.hu/kritika/a-josag-himpora-277869)
> FŐOLDAL KRITIKA Könyv

**Krasznahorkai László: A magyar nemzet biztonsága**


**Krasznahorkai László első poszt-Nobel-regénye játékos, bonyolult, színpompás mű. Főszereplője egy múzeumi lepketudós, entomológus (azaz a rovartan szakértője), akit váratlanul egy bonyolult elméleti problémával keres meg a munkájában elakadt író, bizonyos Krasznahorkai László, aki kísértetiesen emlékeztet a nyilvános fellépésekből és megnyilatkozásokból ismert Krasznahorkai Lászlóra.**

Ám másfelől egy igen kellemetlen figura, általános elhanyagoltság jellemzi, ételpecsétes zakója hemzseg a korpától. Hiába szövődik köztük egyre szorosabb barátság, és lesz a „tanár úrból” „Bandikám”, az entomológusban föltámad a gyanú, hogy az író valójában nem is a bonyolult elméleti kérdés miatt kéri a segítségét, hanem őróla akar regényt írni. A feltételezés mintha nem is állna távol a valóságtól, noha végül a regény nem készül el, sőt az író bejelenti, hogy felhagy az írással. Ám a regénybeli regény el nem készültét elbeszélő regény nagyon is elkészült, és kísértetiesen emlékeztet arra, ami az el nem készült regényről tudható. Csakhogy a dologhoz szintén hozzá­tartozik az elkészült regény végén szereplő, Krasznahorkai László nevével ellátott figyelmeztetés, hogy a könyvben szereplő személyek mindenestől a képzelet művei, és hasonlóságuk minden valós személlyel „kizárólag a huncut véletlen műve”.

A magyar nemzet biztonsága igazi tükörlabirintus, állandó iróniával átszőve. Ugyanakkor ez a labirintus számos különös elágazásból, fordulóból, szegletből áll, kevésbé metaforikusan fogalmazva a regényanyag viszonylag kis terjedelme ellenére roppant gazdag. Ráadásul minden fejezetben más kerül előtérbe, mintha folyton megváltozna, hogy mindközönségesen mondva miről is szól a regény – az entomológus élettörténetéről, az élet mibenlétének elméleti kérdéséről, az irodalom kudarcáról, egy barátság kialakulásáról, a kisszerű hétköznapi valóságról stb. Egészen pontosnak bizonyul tehát az elsőre ironikusnak tűnő felépítés: a regény tíz BEVEZETÉS című fejezetből áll (és két rövid LASSANVÉGE címűből). A fejezetnyi óriásmondatok mérnöki megmunkáltságúak és bámulatos kanyarokat írnak le, miközben valóban mederben maradnak. (Persze a Krasznahorkai-féle óriásmondatot kár túlmisztifikálni: megvan kevésbé jelentős művekben – Mindig Homérosznak, Herscht07769 –, nincs meg több jelentős – Sátántangó, Az urgai fogoly – könyvében.) Az igen sokrétű regényanyagból most csak néhány fontos szálat emelek ki. Ott van rögtön a nagy elméleti kérdés, amely valósággal megfertőzi a regénybeli írót, nem hagyva nyugtot neki, és amely valamelyest más formában az entomológust is hosszú ideig megszállottan foglalkoztatta. Nehéz röviden összefoglalni, mire is vonatkozik pontosan ez a kérdés, az író is újra- és újrafogalmazva traktálja vele végeláthatatlan telefonbeszélgetésekben az entomológust (míg annak egyszer már a füle is belefájdul). Az élet céljáról vagy céltalanságáról van szó, a természetet átható irdatlan erőről, a kétségbeesett élni vágyásról – arról, hogy miért van egyáltalán élet, és miért akar az élet ennyire élni.

Az író vélelme szerint minden mögött az élet akarása áll, semminek, a társadalomnak, a művészetnek, a kultúrá­nak nincs önértéke. Az ilyen és ehhez hasonló, olykor metszően komolynak tűnő, máskor komikussá formátlanodó metafizikai-kozmológiai kérdések eddig is rendre felbukkantak Krasznahorkai prózájában, és szinte mindig ironikus színezetben: a Báró Wenckheim hazatérben például a Tanár úr a tízoldalas lételméleti fejtegetését egy vasútállomás várófülkéjében rebegi el egy kutyának. A mostani regényben is hol ellenállhatatlan, hol obskúrus, hol megvilágító, hol ködös az író szájából újra és újra, mindig más nekifutásban elhangzó monológ, amely folyton reflektál a nyelv elégtelenségére is. Az újdonságot az jelenti, hogy Krasznahorkai immár a saját nevére veszi ezeket a vége nincs gondolatfutamokat – bár persze ironikus módon itt is a regényszereplő Krasznahorkai nevére. A kérdést végül mind az entomológus, mind az író megválaszolhatatlannak nyilvánítja, és előbbi a lepkék kézzelfogható rendszerezéséhez, utóbbi a borok és a szivarok szintúgy kézzelfogható élvezetéhez fordul (a szivarozás kultúrájáról roppant ízes fejtegetés szól). Talán itt a legszomorúbb a regény iróniája: a végső kérdések megválaszolhatatlanok, de örökre kísértik azokat, akikre egyszer rátaláltak. A nagy lételméleti kérdések bár filozófia- és tudománytörténetileg többé-kevésbé elhelyezhető, mégis inkább egyéni nyelvű megfogalmazásában, majd a válasz széttárt karú elengedésében Krasznahorkai leg­inkább Thomas Mann utódja, aki nagy műveiben újra és újra nekiveselkedett az élet- és létkérdések irodalmi számvetésének (A Buddenbrook háztól A varázshegyen át az Egy szélhámos vallomásaiig).

# Szolid, de valóságos

Ezek után nem csoda, hogy a regényben a természet nem szépként, hanem ellenséges hatalomként tűnik föl. Az író csodás bernhardi, houellebecq-i kifakadásban ront neki az úgynevezett természetbarátoknak, „akiknek szobrot kéne állítani, aztán leönteni szarral, végül ledönteni, elrettentésül egy magas szirt tetején”. Ezzel együtt a regényben a természet, a valóság, a világ (ezek szétszálazása megint csak őrjítő feladat elé állítja a korlátolt nyelvhez kötött gondolkodást) olykor mégis roppant igéző módon jelenik meg. Nemcsak arról a több száz éves tölgyfáról szól káprázatos leírás, amely az elméleti kérdés szakadékába veti az írót, amikor megtudja, hogy a fa a föld alatt is a föld fölöttihez mérhető kiterjedésű, és ettől kezdve már csak egészben, ekként a hatalmas, mindent túlélni akaró monstrumként képes látni a tölgyet, hanem mindenekelőtt a lepkék szemkápráztató és bűvöletesen különleges, megdöbbentően változatos életmódjáról. És bár persze Krasznahorkai eddig is a nem emberi világ megszállott kutatója volt a nagykócsagoktól a magasztos szakrális művészeten át a Kelet felfoghatatlan térségeiig, mégis meglepő és ámulatba ejtő, hogy a részletekből újabb részleteket kibontó, Mészöly Miklós-i pontosságú analitikus leírás ezúttal jóval kevésbé az emberi szereplőket, mint inkább a növényi és állati világot bontakoztatja ki.

Krasznahorkai azért így sem lett poszthumán apostol, ahogy soha nem is volt az. A regény legmegejtőbb figurája mégiscsak az entomológus, aki Krasznahorkai szent félkegyelműinek sorába illeszkedik, mások mellett Valuska és Florian Herscht társa. Ugyanakkor náluk valamiképpen valóságosabb, földközelibb, hétköznapibb. Fizikai megjelenésében kilóg az átlagemberek közül, a hát és a nyak rendellenes növekedésével járó Klippel–Feil-szindrómája van, ám ami igazán kiemeli őt, az a zsigeri, múlhatatlan és tévedhetetlen jósága. Távolról a regény egyik mottóját adó Dosztojevszkij-regény, A félkegyelmű Miskin hercegére emlékeztet, de nála jóval kevesebbet foglalkozik önmagával. Noha felettébb érzékeny, minden reggel új bizalmat merít a létezés iránt a hálószobája függönyén átszűrődő napfényből, szeret mindent és mindenkit, bátor és szolidáris. Nem csoda, hogy egyre inkább magára vonja a regénybeli író figyelmét. Krasznahorkai egy ideje imád bohóckodni, és az entomológust is képtelen helyzetbe hozza, amikor az teával („csipkebogyóssal és antioxidánssal”) kínálja meg az éjszakai betörőt. És bár a rablókat megvendégelő és minden jóval elhalmozó ember története a kora keresztény egyiptomi szerzetesek világából lehet ismerős, az entomológus jósága nem a múltból származik, nem követ semmiféle hagyományt, köze sincs a kereszténységhez, de nem is a jövőből érkezik, ahogy Az urgai fogolybeli felejthetetlen Mönhtembrel láma jósága, hanem úgyszólván jelenbeli jóság, amely szolid, de valóságos nyomokat hagy a világban. És legalább annyira csodálatra méltó és megmagyarázhatatlan, mint a természet igézete.

Krasznahorkai persze így sem a csillagos égnek és az erkölcsi törvénynek csodálattal adózó kanti felvilágosult humanizmus egyenes ági örököse, hanem a Frankfurti Iskola nyomán tisztában van azzal, hogy a töretlen fejlődéshitű felvilágosodás barbárságba fordult át. Ennek megfelelően a regény tele van a modern világ válságjelenségeivel. A regény jelen idejét az Ukrajna ellen indított orosz háború jelöli ki – bár, ha komolyan vesszük a kötetvégi figyelmeztetésből, hogy nemcsak a könyvben szereplő személyek, hanem az események is csupán a művészi képzelet művei, akkor akár arra is gondolhatunk, hogy a regény nem napjainkban, hanem egy alternatív valóságban játszódik, amelyben éppúgy megindul az orosz agresszió, hívják bárhogy is az amerikai elnököt. Ezt a disztópikus értelmezést erősítik az utalások a Magyarországon elharapódzó erőszakra, amely miatt még az autópálya-pihenők is veszélyessé válnak. És ott vannak még a mai magyar valóságra kísértetiesen hasonlító kisszerűségek, a palermói vadászaton bepálinkázva egymásra lövöldöző kormányközeli vállalkozóktól a magyar természet csodáinak bemutatását követelő új múzeumi vezetőn át a temetésen Máté Péter Elmegyekjét játszató polgármesterig. Ám a cím keltette várakozással ellentétben ezek a szatirikus részek korántsem uralkodók.

Bizonyára lesznek olyan Krasznahorkai-olvasók, akik visszasírják az apokalipszist, mások talán továbbra is a keleti szentségkeresésre vagy épp napjaink magyar viszonyainak keserédes szatírájára vágynak, de a recenzens el van ragadtatva az ironikus irodalmi játékokat űző, a megválaszolhatatlan kérdésektől szomorkásan grimaszoló, a kor válságjelenségeire és hétköznapjaira fogékony, a világ igézetét és a tiszta emberi jóságot észrevevő mostani Krasznahorkaitól. Kár lenne tagadni, hogy egy rendkívül tudatosan felépített írói pálya vívta ki a Nobel-díjat, de ahhoz sem férhet kétség, hogy az elismerésnek teljességgel megvan a mindmáig érvényes belső irodalmi fedezete.

*Magvető, 2025, 176 oldal, 5999 Ft*
