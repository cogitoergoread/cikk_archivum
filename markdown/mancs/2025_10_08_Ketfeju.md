---
authors:
- Török Ákos
categories:
- Narancs
title: "Túlélni a békét"
date: "2025-10-08"
---

> [URL](https://magyarnarancs.hu/kritika/tulelni-a-beket-277577)
> FŐOLDAL KRITIKA Színház

**Az előadás ismét azt bizonyította, hogy egy ideje a Miskolci Nemzeti Színházé a magyar nyelvű színjátszás egyik legerősebb társulata. Pedig a darab – annak ellenére, hogy színházi felkérésre született – egyáltalán nem kínálja magát könnyen a színrevitelre.**

Az archaizáló nyelvezet, a stiláris bakugrások a filozofikustól a trágárságig, a vásáritól az abszurdig, a hol lázálomszerűen groteszk, máskor intim és érzékeny jelenések gomolygása, vagyis a szöveg színházi konvenciókra fittyet hányó, játékos tobzódása komoly kihívás a színészeknek és az alkotótársaknak egyaránt. A miskolciak ráadásul a művet az első betűjétől az utolsóig szöveghűen állították színpadra.

A gazdag szövegszőttes vezetőfonala egy kálvinista deák, Ambrus vándorlása Kolozsvártól Pécsig, majd vissza a három részre szakadt Magyarország háborúktól megnyomorított vidékein Budavár és Pécs városának visszafoglalása idején. A képzeletbeli szerelmes történetek betanításával és színrevitelével házaló fiatalember kóborlása valójában folyamatos menekülés törökök, németek és katolikusok elől törökökhöz, németekhez és katolikusokhoz, miközben úton-útfélen a hús-vér szerelmei nyújtanak számára menedéket.

Ebben a világban szinte senki és semmi nem az, aminek látszik. Mindenki olyan álcába bújik, vagy aszerint váltogatja hovatartozását és szerepeit, ami a leginkább hasznára van. A török tanács tagjairól kiderül, hogy egyikük sem török, Pécs városának főbírája, Ibrahim pasa valójában zsidó bankár, a német-római császár és a török szultán pedig hadvezéreik hatalmától való félelmükben egymást unszolják saját seregeik legyőzésére. Weöres Sándor sziporkázóan szellemes látlelete bár okozhat némi kognitív disszonanciát azok számára, akik hajlamosak a korszakot a nemzetállamok és azon belül is a magyar nemzet felől nézve az álságos németek és a megátalkodottan gonosz törökök közé szorult haza trigonometrikus képleteként látni, A kétfejű fenevad nem történelmi tabló. Sokkal inkább világvégi túlélők karneváli karakterkatalógusa. Csak az a kérdés, hogyan lehet túlélni a világvégét.

Szőcs Artur rendezése ezt a konkrét korszakból kiinduló időtlenséget megbolondítja az azóta eltelt idővel egészen a mű születésének közelmúltjáig bezárólag. Így kerül a turbános törökökre nyakkendő és fürdőgatya, a cigány hóhérhoz magnetofon és mikrofon, a kádi kezébe kamera, a betyárkalapos magyar nemes alá kórházi kerekesszék. Szűcs Edit kortalan és jól beazonosítható korokra utaló jelmezeinek összképe önmagában is eklektikus kavalkád, az innen-onnani kellékekkel együtt az előadás vizualitása éppen annyira zabolátlan (és mégsem disszonáns), mint a drámaszöveg. A jelenések burjánzásának egyetlen (forgó) fixpontja, egyben a látvány­világ meghatározó eleme egy nehéz sorsú, porosz tüzérségi sisakra emlékeztető, kartács szaggatta, hatalmas harang a földön, amely a maga bizarrságával többféle helyszínként is funkcionál. A rajta szereplő MMXXIV. év XII. havi gyártási dátum az egyetlen direkt, a látványra való tekintettel meglehetősen baljós előjelű utalás a jelenkorra.

A produkció szintén több korból és helyről merítő zenei anyaga is Weöresig, a költő táncdalként megzenésített gyermekverseiig ér el. Ezek közül a Bóbita a török vezírek előtt lejtett táncként remekül működik, viszont hasonló szerepkörben a Birkaiskola a féktelen alkotói játékosság mellett is eléggé bárgyú ötletnek érződik. Cser Ádám zenéje egyenrangú játszótárs, aláhúz, ellenpontoz, felesel, atmoszférát teremt, oldja a komolyságot vagy éppen elmélyíti a humort, és bizonyos pillanatokban dalra fakasztja a színpadi figurákat. Az érzelmek helyett az intellektuális iróniára érzékeny részeinket ingerlő előadás néhány katarzist kísértő pillanata is az ének-zenei szekció számlájára írható. Ezek közül kiemelkedik Czvikker Lilla megindító erejű, kristálytiszta szólószáma.

A miskolci társulat színészei szinte mindannyian remekelnek a kisebb, jobbára elrajzolt karakterek és a közöttük lévő viszonyok megelevenítésében. A prímet Rózsa Krisztián viszi, aki már ideggyenge, részeg janicsárként is kitűnik, féllábú magyar grófként előadott legényes tánca pedig egy életre beég a retinánkba. Gáspár Tibor és Fandl Ferenc szintén emlékezetes, főként I. Lipót és IV. Mehmed páros jelenéseiben. A nagyobb, háromdimenziós szerepek mindegyikéhez fajsúlyos alakítások kapcsolódnak. Simon Zoltán a deáknak nem csupán az óvás reflexét kiváltó, fiatalos sármját és nőbolondító széplelkét láttatja, de játékában benne van elemi elesettségének a tudása is. Ambrus két pécsi szerelme közül Czvikker Lilla Lea tisztaságának drámáját, Mészöly Anna pedig Susánna „piszkosságának” igazságát és erejét mutatja meg. Az előadás tengelye Ibrahim kádi, a bölcsesség nyugalma a létbizonytalanság és a hatalomváltások keltette idegesség világában. Harsányi Attila kibontja ennek a csendes erőnek minden rétegét: a haszonelvűség és nyitottság mögötti melankóliát, a személyes érzékenységet és fájdalmakat kordában tartó rezignáltságot és a túlélés mindenekfeletti vágyát. Sokatmondó, hogy végül akasztott emberként lengedezve beszél a szebb jövőről.

Ahogy Weöres Sándornak nem a vértől csatakos múltról van mondandója, úgy a miskolciaknak sem. A hitbizonyosságokból és nemzeteszményből eredő intolerancia, a rajtunk átgázoló, nálunk nagyobbnak érzett erők miatti zavarodottság, a különböző alakváltások és úgy általában a túlélési reflexeink túlérzékenysége ugyanis nem korszakfüggő. Ezekhez jól láthatóan nincs szükség háborúra.

Szemle Plusz, Városmajori Szabadtéri Színpad, 2025. szeptember 7.


