---
authors:
- Jankó Judit
categories:
- Mancs
title: "Bálványok és árnyékok"
date: "2020-02-03"
---

> https://magyarnarancs.hu/kritika/balvanyok-es-arnyekok-277468
> 2025. SZEPTEMBER 24. KRITIKA


**El Kazovszkij: Bálványállítás**

**Egyszerre volt festő, díszlet- és jelmeztervező, költő és performer El Kazovszkij (1948–2008), a rendszerváltás előtti és utáni évtizedek kimagasló figuratív képzőművésze, akinek a hátrahagyott életműve nem süllyedt el, a „Kazo-kultusz” ma is él.**

A Magyar Nemzeti Galériában éppen tíz éve megrendezett posztumusz tárlata, A túlélő árnyéka a maga harmincezres látogatószámával az intézmény történetének egyik legnépszerűbb egyéni kiállítása volt. Sajnos jelenleg az életművét gondozó alapítvány nem igazán aktív, a Várfok Galériában hét éve volt utoljára kiállítása, úgyhogy a Godot jókor lépett, amit a fokozott érdeklődés vissza is igazol.

A művészet El Kazovszkij számára széles alkotóterep volt, és a festészet után az irodalom állt hozzá a legközelebb. Noha Leningrádban született, művészettörténész anya és fizikus apa házasságából, és csak 15 évesen, 1965-ben költözött Budapestre, verbálisan nagyon pontos és erős volt. Saját szavaival élve „az ereiben is nyelv folyt”. Hagyatéka egy megkerülhetetlen interdiszciplináris művészt, intenzív és szélesen látó alkotót mutat, aki minden elismerést megkapott, kortársai részéről is egyöntetű elismerés és konszenzus övezte tevékenységét, és aki mindig felvállalta fájdalmait, a sebezhetőségét is.

A Godot Galéria tetőtéri tere nem a legalkalmasabb méretű és elrendezésű tér El Kazovszkij nagy levegőt, széles falfelületeket igénylő munkái számára, arra viszont meglepően alkalmas, hogy olyan légkört teremtsen, amelybe belépve mintha egy saját mitológia belső szentélyébe érkeznénk. A címválasztás elsőre játékosnak tűnhet, ám gyorsan világossá válik, hogy El Kazovszkij művészete valóban bál­vány­állítás volt: újra és újra felépített, összetett világképek teremtése, ahol a képek, figurák és szimbólumok mind-mind a saját univerzumuk törvényei szerint léteznek.

A tárlat egyik erőssége, hogy nem kronológiai rendben vezet végig az életművön, hanem motívumokat, érzéseket, gondolatokat helyez egymás mellé. A korai grafikák lírai törékenysége mellett ott vannak a monumentális festmények harsány színei, a mitikus kutyák és balerinafigurák, amelyek egyszerre groteszkek és felemelők. Ezekben a visszatérő alakokban ott rejlik a művész személyes vallomása az identitásról, a vágyról, az emberi létezés magányáról.

￼
Különösen izgalmas, hogy a művek mellé El Kazovszkij saját szavait, szövegeit, interjúrészleteit helyezte a kurátor, Kozák Gábor. Jól válogatott, szinte halljuk is Kazo hangját. (E társított szövegek a Magvető Kiadó gondozásában 2012-ben megjelent Látáscsapda – Beszélgetések El Kazovszkijjal című interjúkötetből származnak.) Érdemes időt szánni rá és végigolvasni, itt a szövegek úgy hatnak, mintha a művész maga suttogná oda a gondolatait a fülünkbe. A konceptualitás, a csend, a halál utáni élet kérdései így nem elvont filozófiai tézisekként jelennek meg, hanem nagyon is személyes reflexióként. Egy olyan ember gondolatai, akinek mindenről kerek, markáns, koherens véleménye volt. A saját szavai validálják a barátok egyöntetű visszaemlékezését arra, hogy mindenkit megigézett, aki csak a közelébe került.

A Sivatagi homokozó II. vagy az Aranyfal őrangyallal című művek kiemelt pontjai a kiállításnak: egyszerre idézik fel a klasszikus festészeti tradíciót, illetve mutatják fel azt az egyedi, expresszív nyelvet, amely El Kazovszkijt olyan különlegessé tette. A képekben van valami feszültség a monumentalitás és a személyes, belső világ intimitása között. Hiszen Kazót ez izgatta: megismerni a másik embert és rajta keresztül a világot.

￼
El Kazovszkij személyisége szorosan összefonódik életművével. Olyan alkotó volt, aki nem ismert határokat műfaj és kifejezés között. A kiállítás felmutatja ezt a sokoldalúságot, s megvillantja a személyes kapcsolódásait is, mindenféle határsértés vagy hivalkodó intimitás nélkül. A művek is gyűjtőktől, barátoktól érkeztek (ez a két csoport gyakran átfedi egymást). Maga a kurátor is El Kazovszkij-gyűjtő, benne van egyfajta „belső körben”, így jött a kiállítás ötlete is, hogy érdemes ezzel a kivételes helyzettel élni. Ugyan El Kazovszkij hivatalosan a Várfok Galéria művésze volt, és – ahogy Kozák Gábor említette – a kollegialitás miatt sokáig eszébe sem jutott kiállítást rendezni a munkáiból, most mégis beleállt, és 12 gyűjteményből összerakta ezt az enciklopédikus kiállítást. Az itt szereplő művek mindegyike a művésszel való személyes viszony mentén, személyes történetek lenyomataként került egy-egy gyűjteménybe. Nagyon széles a merítés, a főiskolás rézmetszetektől és kollázsoktól a nyolcvanas évek protest formavilágán át a kiforrott, tipikus El Kazovszkij-képekig.

Az anyag El Kazovszkij művészetének sajátos ikonográfiájával, atmoszférájával ismertet meg, olyan témák mentén, mint az utazás, a szerelem, a konceptuális művészet, a csend, a halál utáni élet, illetve a művész véleménye a kulturális jelenségekről. Persze lehetne bővíteni az anyagot, hiányoztak a videók, a performance-ok, a művész jellegzetes tárgyai, ruhái, de a tér adottságai ennél többet nem tettek lehetővé. Még sincs hiányérzetünk. A Bálvány­állítás egyszerre retrospektív és bensőséges, erős élményt adhat azoknak, akiket a kortárs művészetben a pszichés, mitikus és identitásbeli kérdések feldolgozása érdekel. Megmutatja El Kazovszkij művészetének originalitását, bátorságát és szabadságát, és közel enged a művész emberi arcához. Olyan, mint egy találkozás egy őszinte és sérülékeny emberrel. Lehet, hogy El Kazovszkij bálványokat teremtett, de sosem feledte el, milyen törékeny az emberi létezésünk.

Godot Galéria, Bartók Béla út 11–13. Megtekinthető november 15-ig
