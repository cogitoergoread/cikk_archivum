---
authors:
- Csabai Máté
categories:
- Mancs
title: "Szabadabb emberré vált - Visky András író"
date: "2025-12-17"
---

> FŐOLDAL KÖNYV Interjú
> <https://magyarnarancs.hu/konyv/szabadabb-emberre-valt-278143>


**Októberben jelent meg új könyve, az Illegalisták, amelyben édesapja és társai bebörtönzéséről ír. De vajon megmutatná-e neki, és tervezi-e továbbírni a családi történeteket? A szerzővel beszélgetve nem kerülhettük el az Istenről, hitről, vallásról megfogalmazott nagy kérdéseket sem.**

**Magyar Narancs: A Kitelepítés azoknak az éveknek a krónikája volt, amikor édesanyját, önt és a testvéreit a Duna-deltavidéken lévő lágerbe száműzték. Az Illegalisták viszont az édesapja regénye, Visky Ferenc börtönéveiről számol be költői és látomásos módon. Nehezebb volt megírni ezt a könyvet, ha ezeket az eseményeket csak elmondásból ismerhette, vagy a képzelettel kellett kipótolnia?**

Visky András: Elkerülhetetlen volt a feladat. Meg persze izgalmas, hiszen a regény mégis a valóság rekonstrukciójának legfőbb eszköze, a költői képzeletnek pedig sokkal több köze van a valósághoz, mint a valóságnak önmagához, vagy ahhoz a hétköznapi percepcióhoz, ami csupán hitek és hallomások kibogozhatatlan elegye. Mindkét könyvem esetében a közelmúlt történelmének feltárása és megismerése érdekelt. A Kitelepítésben óriási segítségemre voltak a testvéreim, akiket felhívtam, kikérdeztem, lévén én a hetedik, legkisebb gyerek voltam az események idején, mindössze kétéves, amikor ránk törték az ajtót a hatalom bőrkabátos angyalai; az Illegalisták írásában viszont magamra maradtam. Ezt a magányt furcsa módon a román királyi és kommunista titkosszolgálatok anyagai enyhítették, amelyek a kezembe kerültek, és egyértelműen megmutatták – amit persze sokan tudnak, és én is édesapám történeteiből, mégis borzongató volt a saját szememmel meglátni –, hogy a rendszerváltások idején miként őrizték meg folytonosságukat ezek a szervezetek. A Vasgárda tagjaiból többen a kommunisták verőemberei lettek, elvégezték a piszkos munkát, hogy megússzák a felelősségre vonást.

**MN: Olyan fejezetek ezek a román történelemben, amelyeket nem tártak fel eléggé?**

VA: Inkább arról van szó, hogy a román történészek számára – akik közül sokan ma már a barátaim – két lábon járó lelet vagyok, vagyis inkább tanú. Hiszen gyermekkorom éveit olyan emberek között töltöttem a lágerben, akik az 1948 előtti történelem egész fejezeteit alkotják. Ismertem a fasiszta miniszterelnök feleségét és a Vasgárda alapítója, Corneliu Zelea Codreanu feleségét is, a királyi testőrség parancsnokát, a katonacsaládból származó Praporgescu ezredest, akinek apja szobrot kapott, éppen Kolozsváron. Ismertem Nadia Russót, a pilótanőt, akinek az életéből talán külön regényt vagy legalábbis színdarabot kellene írnom. Arisztokrata családból származott, saját repülőgépe volt, azon szállította a sebesülteket Szentpétervár és Bukarest között, és a mi családunkon is segített, mert látta anyámat, ezt a budapesti nőt, aki egy szót nem tudott románul, csak a gyerekek futkároztak körülötte éhesen. A román történelmet testi tapasztalatként ismerem, és nyelvi hangzásként, a kiejtés nehézségeként éltem át, mert románul szinte egy időben tanultam a magyar anyanyelvemmel.

**MN: Sok olyan könyvet ismerünk, amely arról szól, hogy egy mártír a szenvedések hatására sem tagadta meg Krisztust és a hitet. A könyveiben máshol van a hangsúly: a hit mellett a szabadságon.**

VA: Az a hit, amelyben élek – vagy amit el tudok gondolni –, a szabadság formáját adja meg számomra. Én a mózesi törvényekre is a szabadság kodifikációjaként gondolok. Csakhogy a szabadságot nem lehet pusztán egyéni szabadságként elgondolni, mindig közösségi természetű. Az erős közösségek képesek befogadni az egyéni szabadságot, és az egyéni szabadság akkor maradandó, ha képesek a közösséget építeni. Azok az emberek, akik előttem jártak, és akik nagy hatással voltak rám, eljutottak egy olyan pontra – éppen a hitük révén –, ahol a szabadságot úgy kellett meghatározniuk önmaguknak, hogy az a szabad ember, akinek nincs veszítenivalója. De mindenkinek van mit elveszítenie, ha mást nem, legalább az életét: innen erednek a mártírok történetei. Ami elvehető, az mindig függést jelent: a diktatórikus rendszerek mindig függésben élő embereket teremtenek maguknak, a mai piac uralta, vagy a digitális világ is sok tekintetben ilyen. De számomra a bibliai történetek is szabadságtörténetek: Egyiptomból át a Vörös-tengeren, Babilonból, vagy elszabadulni Rómától, míg eljön a Megváltó. A Biblia számomra nem más, mint a szabadság megnyerésének nem csak spirituális feladatgyűjteménye. Pál apostol fordulata arról szól, hogy nem az a szabad, aki meggyőződésből és hatalommal bírva megölheti a másikat, hanem az, aki ezt nem teszi meg.

**MN: Mások, ha az apjukkal foglalkoznak, épp arra törekszenek, hogy levegyék a piedesztálról, az Illegalistákban azonban szinte glóriát hordoz a feje körül, és Szentéletű Ferenc néven szerepel az édesapja.**

VA: Talán mégis az emberségét próbálom megmutatni. Amikor elkezdtem dolgozni, rá kellett ébrednem, hogy ezek az emberek – nemcsak az apám, hanem Richard rabbi, Alex Petri, Jakab vagy a keresztanyám, Erzsi is, akit Szent Erzsébetként jelenítek meg – „lebegő szentekként” éltek bennem. Ismertem a szenteket, de nem ismertem az embereket. Beszélnem kellett azokkal, akik ismerték őket, s akkor hirtelen nagyon is emberivé váltak: hibákkal, félelmekkel, botlásokkal. Nyolcévesen ismertem meg az apámat, és soha nem tudtam lázadni ellene. De azt is hozzátenném, hogy Szentéletű Ferenc a regényem hőse, nem biztos, hogy rögtön megfeleltethető az édesapámmal. Hogy róla mintáztam, az más kérdés.

**MN: Akinek az apja ennyi mindent kiállt a meggyőződéséért, az nem kételkedhet Istenben soha, mert semmissé tenné ezt a szenvedést is. Vagy volt ilyen az életében?**

VA: Mégis meg kell történnie, mert a felnőtté válás feltétele, hogy az ember megtalálja a saját nyelvét a saját hitén belül. Ha nem találja meg, nem a saját életét éli, tárgyiasítja önmagát. Erről írok a könyv végéhez érve, a karácsonyi történetben, amikor az apa a villával a legkisebb fiú kezébe döf, a gyerekeket tanítványoknak nevezi, ám az anya kijavítja. Nem tanítványok, hanem gyerekek. Igyekszik kiszabadítani őket az intézményesülő harag fogságából. A nők mindig érzékenyebbek arra, ha a gyerekeiket be akarják zárni egy eszmébe vagy ideológiába. Engem ilyen nők vettek körül.

**MN: Végül lázadt az apja ellen?**

VA: Az én személyiségem nagy problémája, hogy a lázadásom nem volt sohasem elég karakteres. Hogy is lehetett volna lázadni egy olyan emberrel szemben, aki hét év után hazajött a börtönből, ahová nem gyilkosként vagy gonosztevőként zárták, hanem tiszta emberként? Segítségünkre volt a testvéreimmel, hogy apám számára a börtön saját hitének elmélyülését szolgálta. Tudta, hogy akinek nincsenek kételyei, az nem hívő és nem szabad, hanem bigott. Apám szabadabb emberré vált, de tudta, hogy – bár a vallása hajlamos elhanyagolni a test szükségleteit, mitizálni a szenvedést – a gyerekek szenvedése mindig skandalum. A gyerekek szenvedése mindig rákérdez az Isten létezésére vagy hiányára a világban. Apám tudta, hogy nem tagadhatjuk le a kételyeket és az érzéseket, nem tagadhatjuk le a valóságot sem. Apám nagy beszélgető volt, és nem volt sértődékeny, amiképpen Isten sem az.

**MN: Szerepel a könyvben egy epizód Konrad Bercovici és Chaplin plágiumperéről A diktátor kapcsán. Viszonylag ismert történet, miszerint a filmes eltulajdonította a román író ötletét, majd peren kívül megegyezett vele. De nem csak ez a baj A diktátorral: túl könnyed lenne?**

VA: Csak a tengerentúlon lehetett ilyen filmet készíteni Hitlerről. 1940-ben, amikor megjelent a filmszínházakban, már dúlt a háború. Ez a vita később is fellángolt, például Roberto Benigni Az élet szép című filmje kapcsán, amely szélsőségesen humoros helyzetekben ábrázolta egy náci láger életét. De nem pusztán a könnyedséget rovom fel Chaplinnek, akivel Bercovici megosztotta A diktátor történetét, hogy aztán a filmes egyszerűen ellopja azt. Ez nálam sehogy sem fér bele: lopott ötletből ilyen filmet készíteni. Úgy tűnik, hogy Chaplin a siker diktatúrája előtt meghajolt, amikor a lopásra szánta el magát. A siker bálványának áldozott.

**MN: Hogy merült fel ez a történet? Miért került bele a könyvbe?**

VA: Egy titkosszolgálati anyag révén került a látóterembe, így minden eleme igaz. Megfogott Konrad Bercovici története, a cigány dajkáé, aki szoptatta, és ő maga, aki Galați-ból indult, eljutott New Yorkba és Hollywoodba, összebarátkozott Hemingwayjel és Chaplinnel. Általa én is egy kézfogásra vagyok Chaplintől, hiszen Bercovici unokatestvére Richard rabbinak, aki apámmal együtt raboskodott a börtönben, és akit én is jól ismertem.

**MN: A könyv politikai, társadalmi és történelmi rétegei felett mindig a nagy transzcendens kérdések lebegnek. Lehet még a mindennapok társadalmi viharai közben őszintén a hitbe kapaszkodni?**

VA: Az intézményesült vallások, amit a nagy egyházak képviselnek, mély válságban, a nyelv­vesztés állapotában vannak. Pedig nem igaz, hogy valóban hitetlen korban élnénk: rendkívül spirituális korban élünk, de ez a spiritualitás széttöredezett, és az emberek egészen különös dolgokban kénytelenek hinni. És azért mondom, hogy kénytelenek, mert a hagyományos, nagy vallások nem szólítják meg őket, miközben a modernitás nem is változtatott azon, hogy mindannyian homo religiosusok vagyunk. Ám a relegare szó nem jelent többet, mint azt a hitrendszert, ami bennünket a valósággal összeköt. Ha a vallás valóságvesztésben él, és nem tud összekapcsolni a valósággal, nyelvi megújulásra van szükség. Miközben a kortárs tudományos gondolkodástól ismét nem áll távol a spirituális gondolkodás: a kvantumfizika azt sugallja, hogy a részecskék emlékeznek egymásra, az anyag és a tudat nem egymástól elválasztott tényezők. A bibliai elbeszélés szépsége abban rejlik számomra, hogy elhelyez bennünket egy nagy történetben, és felszámolja a modern szorongást, amiben élünk – vagy csak „éltetődünk”. Azzal, hogy tartozunk valahova, és az életünk nem feltétlenül a láthatóban kezdődik, és talán nem ott is ér véget. Az életet nem lehet megölni, mert az univerzum centrumában rejlik. Én nagyon sokra tartom a bibliai istenképet, a megnevezhetetlen Istent, aki magát már az Ószövetségben a szeretet Isteneként definiálja. Nem tudok válaszolni arra, hogy miként valósulhatna meg a vallás nyelvi megújulása, amely felszabadít, és nem nyom agyon. Nem az intézményi kontroll által, mert az nem élteti, hanem elnyomja a hitet.

**MN: Az Illegalisták prózája is olyan szépen megmunkált, mintha egy balladát vagy eposzt olvasnék. A Kitelepítés számozott mondatokból épült fel, az új könyv hosszabb fejezeteket tartalmaz, de nem egészen lineáris. Hogyan született meg a szerkezet?**

VA: Soha nem elejétől a végéig írok valamit, nem így gondolkodom. Mindig azt a fejezetet kezdem el, amelyik éppen megszületik és nyelvvé válik bennem. Csak a végén kezdődik el az a munka, amikor megpróbálom észrevenni a kompozíciót, helyet keresek a fejezeteknek, felfedezem, milyen viszonyban állnak egymással. Arra is figyelek, hogyan tudja a nyelv egységesíteni az elbeszélést, mert a Kitelepítés és az Illegalisták is egymástól eltérő stílusjegyeket visel. Ahhoz a nemzedékhez tartozom, amelynek nagyon fontos a forma. A Kitelepítést úgy írtam, hogy bárhol fel lehessen ütni, mint a Bibliát, a mondat megüti az olvasót, elvezeti a nagy elbeszéléshez. Az Illegalisták formája pedig egy konkrét bibliai könyv mintázatát követi, de hogy pontosan melyikét, azt még nem árulom el. Hamar kiderül.

**MN: Gondolta, hogy ilyen későn ír majd regényeket, és ezek révén ismerik meg a legszélesebb körben?**

VA: Nem. Amikor befejeztem a Kitelepítést, és elküldtem a kiadónak, lejöttem a dolgozószobámból, és azt mondtam a feleségemnek: most már bármikor meghalhatok, békességgel a szívemben mennék el. Úgy éreztem, elvégeztem a feladatomat. Aztán persze gyorsan hozzá is tettem, hogy az Örökkévaló ne vegye ezt szó szerint, jó lenne még a következőt is megírni.

**MN: Alkuszik még? Lesz harmadik könyv is?**

VA: Igen, igen, még igyekszem kiharcolni egy újabb paktumot, de nem Mephistóval kötöm meg. Abban reménykedem, hogy jövőre már el tudom kezdeni az írást, mégpedig abból az anyagból, amit rólam írt össze a román titkosszolgálat: mintegy 1600 oldalt. Gyakran egész napjaimat lejegyezték, megvan a telefonbeszélgetéseim leirata. Nem is tudták, hogy irodalmi munkát végeznek. Megvizsgálom, miféle alternatív valóságot – egy alternatív önmagamat – kreáltak a titkosrendőrök belőlem. De bevallom, az Illegalisták nagyon sokat kivett belőlem. Túlhajtottam magam. Valójában nem ismerem a saját testemet, nem hallom meg a jelzéseit. Pedig nem akarom bántani.

