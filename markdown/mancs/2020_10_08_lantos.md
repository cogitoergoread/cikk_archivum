---
authors:
- Lantos Gabriella
categories:
- Mancs
title: "Az odavetett ország"
date: "2020-10-08"
---

> Cikk a napilapban

*Elmarad-e a karácsony a Covid miatt?*
  

Június 17-én Magyarország kormánya legyőzte a koronavírust — és azóta
igyekezett egyszer és mindenkorra el is felejteni. Eddig, az
utóvédharcok (a túlaggódók szerint: a második hullám) idején nem
egészségügyi veszélyhelyzetként, hanem gazdaságélénkítési feladatként
tekintett rá. Emiatt úgy tűnt, hogy pár héten belül nemcsak nekik,
hanem sajnos nekünk is nagyon súlyos morális döntéssel kell majd
szembenéznünk. Több ezer halott vagy karácsony?

De ne szaladjunk ennyire előre. Emlékezzünk vissza inkább június
17-re. Az Operatív Törzs boldog ölelésekkel búcsúzkodott, és
bejelentették, hogy éjfélkor megszűnik a veszélyhelyzet. Aznap már
csak egy új fertőzöttet regisztráltak, és összesen 4078 igazolt
fertőzött volt. Az elhunytak száma 2-vel, 567-re
emelkedett. Harmincévesnél fiatalabbak körében nem volt
haláleset. Ezek tényleg jó eredmények voltak. Egész Közép-Európa
önfeledten ünnepelt. Elkezdődött a gondtalan nyár a térségben. Sorra
nyilvánították egymást biztonságos országnak az európaiak, így
elindultak a nyaralók Horvátországba, Szlovéniába, Ausztriába, sőt
Spanyolországba és Olaszországba is. Igaz, a WHO arra figyelmeztetett,
hogy senki ne lazítson a járvány elleni intézkedéseken.  Mert bár
Európában épp visszaszorulóban van a járvány, a világban másutt még
mindig romlik a helyzet. Ezzel sem a megkönnyebbült kormányok, sem a
nyaralók nem törődtek, s ennek gyorsan meg is lett a következménye.

Július végén először a Balkánon lángolt fel újra a fertőzés, onnan
átterjedt Horvátországra és ezzel vissza a közép-európai
régióra. Augusztus közepén a német egészségügyi miniszter arra
figyelmeztette a nyaralókat, hogy az idén felejtsék el a
partinyaralást, mert újra terjed a fertőzés az országban. Ausztriában
az új fertőzöttek harmada nyaralásból tért haza. Ezzel az augusztus
közepi fellángolással egyszer s mindenkorra véget ért a közép-európai
sikertörténet. A vírus újra terjedni kezdett. Jobban, mint
azelőtt. Belesimultunk az összképbe.

Magyarországon augusztus 22-én, a hosszú hétvége után már 35 új
fertőzöttet találtak, Így 5133-ra nőtt a számuk. Vagyis a békés nyári
hónapokban is lett ezer új fertőzött. Ez a szám akkortól meredeken
emelkedni kezdett. Ma 25 ezer körüli a fertőzött, tehát egy bő hónap
alatt 20 ezer fővel lettek többen. Alig teszteléssel. Mennyi eset
lenne, ha legalább a WHO ajánlásának megfelelő mennyiségű tesztet
elvégeznék? A szakemberek szerint jó, ha minden huszadik fertőzöttet
megtalálnak Magyarországon. Számolják csak ki!

# Napi ötvenezer

Mi történt június óta? Miért változott meg a kormány stratégiája?
Miért nem próbálja együtt felszámolni a koronavírus-járvány
egészségügyi és gazdasági következményeit?

Azért nem, mert nem tudja. A magyar kormány nem megoldja a
problémákat, hanem harcol ellenük. A kormány fejében a koronavírus nem
kórokozó, hanem ellenséges birodalom, amely egy időben két harcászati
alakulattal fenyegeti az országot. A sikeres katonai stratégák szerint
nem szabad az erőforrásokat megosztani, ezért a kormányzati haditerv
először az egyik alakulat totális megsemmisítését tűzte ki
célul. Szűnjön meg az egészségügyi veszélyhelyzet. Aztán, hogy ez
tavasszal sikerülni látszott, jöhet az ellenséges gazdasági alakulat
kártéteményeinek az eltakarítása.  Mindegy, milyen áron. Mindegy, hogy
közben a másik fronton még utóvédharcok folynak, amely így a szükséges
új erőforrások nélkül újra főfronttá válhat.

Miért nem vezet ez a harcászati stratégia eredményre? Azért, mert a
koronavírus nem ellenséges emberi képződmény, hanem élettelen, apró
parazita, amely nem ismeri az emberi játszmákat. Nem lehet
lekenyerezni, látszólag behódolni neki, majd másnap hátba
támadni. Egyet lehet ellene tenni. Kitartó munkával tesztelni, mérni,
elemezni, kis lépésenként haladni. Néha visszalépni, más irányt
választani. Nagyon figyelni, kérdezni, tanulni.  Hol mi vált be. Nem
nagyképűsködni, hanem dolgozni. Nem látványosan, nem a kamerák
kereszttüzében, hanem laborban, raktárban, call centerben, intenzív
osztályon, kormányülésen. Úgy, ahogy néhány jól szervezett és
irányított állam tette: Németország, Tajvan, Új-Zéland. Ezt hívják
kormányzóképességnek.

Ez az, amire a magyar államigazgatás már régen nem képes, a magyar
kormány pedig nem is tekinti feladatának. Haditerv, operatív törzs,
belügyminiszter, kórházparancsnok, fel hatalmazási törvény — ezek a
riasztóan hangzó kommunikációs sablonok nem a koronavírust ijesztik
meg, hanem az embereket. Akik ezeket meghallják, tudják, hogy megint
csak magukra számíthatnak. Mert bár a kormány erősnek akar mutatkozni,
de csak erőszakos, ráadásul minél kevésbé sikeres és erős, annál
erőszakosabb. Ez pedig az olyan unortodoxul láthatatlan, sőt élettelen
ellenséggel szemben, mint amilyen a koronavírus, biztosan vesztes
stratégia. Ennek vagyunk elszenvedői.

Mit és hogyan hibázott a kormány az egészségügy szervezésében és
irányításában?

A legkomolyabb, végzetesnek bizonyuló hiba az Állami Népegészségügyi
és Tisztifőorvosi Szolgálat 2017-es felszámolása volt. Ez a korábban
mindenütt jelen lévő, jól működő szervezet a bürokráciacsökkentésnek
esett áldozatul. Másfél évvel később ugyan létrehozták a Nemzeti
Népegészségügyi Központot, de ez már nem a régi ÁNTSZ, mivel egy csomó
funkció, labor és szakember elveszett. Ezt a köztiszteletben álló
Kovács Attila, korábbi országos tiszti főorvos helyett Müller Cecília
vezeti. Aki nemcsak nem szakember, de nem is olyan ártatlan, mint
amilyennek kissé régimódi kosztümjeiben látszik. Pár napja
lelkiismeret-furdalás nélkül mondta a kamerába, hogy a járvány
lassulni látszik. Miközben durván gyorsul!

A koronavírus terjedése szempontjából a legkártékonyabb lépés az volt,
hogy a korábbi hét PCR-labor helyett az év elejére már csak egy,
legfeljebb napi 300 vizsgálat elvégzésére képes akkreditált labor
maradt. Ezzel mentünk neki a járványnak. Szerencsére a korábbi
laborokat még nem hordták szét, és idővel vissza is kapták az
akkreditációjukat, így az első hullám végére legalább a korábbi
tesztelési kapacitás helyreállt. De ezek az állami, egyetemi laborok
már a kisebb első hullámban sem tudtak elég PCR-tesztet végezni. Nem
maradt elég laboránsuk. A nemzetközi sajtó azzal volt tele, hogy
szinte Magyarország végzi a fejlett világban a legkevesebb tesztet 1
millió főre vetítve.

Ezért végül kénytelenek voltak a magánlaboroknak is megadni az
akkreditációt, és az általuk végzett PCR-teszteket is beszámítani a
tesztkapacitásba. A kormány főleg a nagyvállalatok hatására engedett,
vagyis hagyta, hogy fizessen az, aki biztonságban akarja magát vagy a
dolgozóit tudni. Így nyárra a magánlaborok tesztkapacitásainak
befogadásával le is tudta a kormány a laborhálózat bővítésének
feladatát. Ekkor, a csúcson napi 14 ezer PCR-teszt elvégzésére
alkalmas kapacitás volt az országban. A járvány megfékezéséhez napi 50
ezer teszt kellene egy ekkora országban.

# "Az országnak működnie kell"

A kormány később sem hozott létre új járványlaborokat a korábban
felállított kiskunhalasi járványkórház mintájára. Nem vásárolt a
lélegeztetőgépek árának még a töredékéért sem gépeket, sem reagenst,
sem kiteket.  És ami még tragikusabb következményekkel fog járni: nem
toborzott vagy képzett át szakembereket, hogy az új PCR-laborokban
legyen elég laboráns a második hullám idejére. Nem csinált semmit. Nem
akart tesztelni. , Nem az elvégzett tesztek védenek meg bennünket,
hanem a higiéniás szabályok és a járványügyi intézkedések betartása."
A koronavírus-fertőzöttekkel kontaktusba került személyek
kontaktjainak felkutatása járványtani és virológiai szempontból sem
szükséges" — ilyen okosságokat mondott szeptember 8-án Rétvári Bence,
az Emberi Erőforrások Minisztériumának államtitkára.

Ezt fejelték meg szeptember 21-én azzal, hogy hatósági árassá tették a
pár hónapja akkreditált magánlaborokban végzett teszteket. Ezzel
sikerült úgy beavatkozni a piaci folyamatokba, hogy nem több, hanem
újra kevesebb labor végez immár PCR-teszteket A korábbi kapacitás
visszaesett 12 ezer körülire, de gyakran csak 7-8 ezer tesztet
végeznek el. Eddig a kormány nem akart tesztelni, most már a piacnak
sem érdeke. Így Magyarország feleannyi tesztet végez, mint Csehország
vagy Szerbia, harmadannyit, mint Ausztria, és negyedannyit mint
Belgium vagy Portugália, hogy csak a hozzánk hasonló méretű országokat
említsem.

Ez óriási hiba. Röst Gergely matematikusprofesszor, a
kormányjelentéseket készítő járványügyi matematikuscsapat vezetője még
augusztusban egy Portfolio-interjúban állt ki a tesztelés és a
kontaktkutatás fontossága mellett. Már akkor elmondta, hogy nyáron más
országok a tesztelési kapacitásaik bővítésére fektettek nagy
hangsúlyt, ezért most sokkal többet tesztelnek. , De a védekezés
szempontjából nem is csak a tesztek száma számít, hanem a gyorsaság. A
tesztelésnek több funkciója is van. Egyrészt létezik egy klinikai
funkciója: ha valaki beteg, tesztelik, és akkor tudják, hogy milyen
kezelésre van szüksége. Másrészt fontos minél pontosabban tudni, hogy
hány beteg van az országban... ez alapján lehet célzott intézkedéseket
tervezni. A harmadik fontos szerepe, hogy ha megtalálunk egy
fertőzöttet, őt izoláljuk, így megszakítjuk a fertőzési láncokat.
Jelenleg ebből a három funkcióból Magyarországon csak az első, a
klinikai érvényesül."

Röst Gergely szerint az a stratégia, hogy csak a komolyabb tünetekkel
rendelkező betegeket tesztelik és izolálják, nem állítja meg a
járványt. Ha valakiről a tünetek után 8—10 nappal derül ki, hogy
pozitív, már túl is van az igazán fertőző fázison, szinte felesleges
karanténba rakni. Valójában a tesztelést a legelső napokban kellene
lebonyolítani. A kontaktkutatással pedig olyan embereket is ki lehet
emelni a fertőzési láncból, akiknél még nem jelentek meg a tünetek.

A kormánynak tanácsokat adó professzor világosan elmondta, hogy mit
kell tenni, ha a kormány meg akarja akadályozni a fertőzés
kezelhetetlen terjedését. A kormány. pont ezeket nem csinálja. Nem
növelte, hanem csökkentette a tesztkapacitásokat, és még csak
kísérletet sem tett komoly kontaktkutató szervezet
létrehozására. Egyszerűen nem akarja tudni, hány fertőzött van. Így
jutottunk el abba a veszélyesen szégyenteljes helyzetbe, hogy a magyar
kormány még a WHO szegény országokra szabott protokolljának sem képes
megfelelni: annak, hogy az elvégzett tesztek legfeljebb 5 százaléka
lehet pozitív. A hasonló európai hivatal a fejlett Európára 3
százalékot határozott meg. Ez nálunk most 10-12 százalék! Ez az arány
azt jelenti, hogy a kormány nem ura a helyzetnek. Mint láttuk, nem is
akar az lenni.  Nem érdekli a közelgő egészségügyi válsághelyzet. Azt
reméli, mindez rejtve maradhat a senki által nem látogatható intenzív
osztályok homályában.

Egyszerű földi halandó nem talál magyarázatot erre a cinikus
nemtörődömségre. Nem úgy az a hadvezér, aki nem emberekben, hanem a
politikai haszon maximálásában gondolkodik. Ha nem tudja, hány
fertőzött van, akkor ez nem befolyásolja a döntéseit. Akkor teljes
erővel a gazdasági kilábalásra tud koncentrálni. Igaz, hogy a második
hullám kárelhárítására már alig maradt pénz a büdzsében, mert az első
után két kézzel tömködte a saját zsebeit. De szerencsére most másutt
is elengedik a gyeplőt, nem fog Európa annyit kukacoskodni velünk
sem. Minden intézkedés egy célnak van alárendelve: működjön az ország,
főleg a gazdaság. A szülők dolgozzanak, legyenek nyitva az iskolák.

Az iskolák, ahol most nem is annyira oktatás folyik, mint inkább
gyermekmegőrzés. A GDP termelés humánerőforrás-igényének biztosítása
érdekében végzett áldozatos munka. Ezért az iskolákban is a lehető
legkevesebbet tesztelnek. Még akkor sem, ha gyereknek, tanárnak
tünetei vannak. Nincs, vagy direkt olyan zavaros a protokoll, hogy
senki ne igazodjon ki rajta. Ne legyen sok igazolt fertőzött, főleg ne
munkahelyi megbetegedés. Így nem kell táppénzt fizetni, és főleg nem
100 százalékot.  A lelketlen táppénzszabályokkal elérték, hogy ebben a
cinikus játékban elég sokan érdekeltek maradjanak. Sok tanár és szülő
sem akar otthon maradni karanténban, mert akkor nem kap pénzt. Az
igazgatók sem akarják tudni, melyik tanár fertőzött, mert akkor
helyettesítésről kell gondoskodni, ami lehetetlen. A gyerekorvosok sem
akarnak csak igazolásokkal foglalkozni, így inkább nem is teszteltetik
a gyereket. Ezért mindenki jár iskolába, tanítani, dolgozni, amíg nem
lesz 37,8 a láza. De szerencsére minden fürdőszobában ott van a
lázcsillapító.

# Elbábozott orvoslás

Egyelőre működik ez a cinikus stratégia.  A befagyasztott alacsony
tesztszámok miatt a napi fertőzöttek száma stagnál. A felületes
szemlélő megnyugodhat, nem lesz itt baj. Pedig lassan 800 ember lesz
kórházban, közülük 60 lélegeztetőgépen. Csehországban és Szlovákiában
ezeknél kicsit magasabb értékeknél veszélyhelyzetet hirdettek ki, és
mindkét ország miniszterelnöke bocsánatot kért a nyári
lazaságokért. Nálunk viszont 20 ezer nézővel focimeccset tartanak,
amit a bajor miniszterelnök emberkísérletnek nevezett. 500 fős
bulikon, lagzikon mulat a nép, legfeljebb a menyasszonytáncot nem
javasolják.

A pedagógusok egyik szakszervezete szerint a kormány orosz rulettet
játszat velük. A kutatókat a kormány már nem kérdezi, ők most a saját
felelősségérzetük miatt nyilatkoznak. Jakab Ferenc, a kormány által
létrehozott pécsi koronavírus-kutatócsoport vezetője szerint
gyorsvonatként rohanunk a vesztünkbe. Az orvosoknak is most kezd
összeállni a kép: nemcsak a munkát, hanem a felelősséget is rájuk
tolta a kormány. Hisz" van elég lélegeztetőgép, akkor legyen elég
orvos és ápolónő is. A koronás betegeknek és a többi halandónak is.

Pedig elegendő egészségügyi személyzet már eddig sem volt. A járvány
elején derült ki, hogy a korábbi 160 ezer szakdolgozó helyett csak 100
ezer van, a 35 ezer orvos helyett pedig csak 20 ezer a 65 év alatti,
aki a Covid idején hadra fogható. De az első hullám végére . még
további 9 ezer ember hagyta ott az egészségügyet. Túl sok volt a teher
és kevés a fizetés.  Sőt, még annál is kevesebb. Ugyanis ők eddig akár
négy-öt helyen ingázva szedték össze azt a pénzt, amennyit
méltányosnak tartanak a munkájukért. Másik kórház ügyelete,
magánrendelés, külföldi ügyelet, hálapénz. De a Covid alatt szinte
mindegyik megszűnt. Nem lehetett több helyre dolgozni járni, hiszen
így egyik helyről a másikra hurcolták volna a fertőzést. Volt olyan
időszak, amikor a betegek 12 százaléka egészségügyi dolgozó
volt. Külföldre pedig végképp nem lehetett menni. Így amikor az
egészségügyi dolgozók a legtöbbet dolgoztak, akkor keresték a
legkevesebbet.

Ebből elég sok embernek lett elege. Ezt az elkeseredést most az
átvezénylés fogja még megfejelni. Átvezénylés nélkül azonban a
Covid-kórházak nem tudnak elég beteget ellátni, miként a győri kórház
esete is mutatja. Ahonnan pedig elvezénylik a személyzetet, nem tudják
az alapfeladataikat ellátni, miként ez az Uzsoki Utcai Kórházról
kiderült. Ezért az eddig végtelenül lojális igazgatók és
osztályvezetők most lassan megszólalnak. Tudják ugyanis, hogy az ő
dolguk lesz figyelmen kívül hagyni a minimumfeltételeket, ha minden
beteget el akarnak látni. Valahogy.

Ráadásul a Covid-ellátásra kijelölt helyeken a többi ellátást is
folytatni kell, hiába kérte Kincses Gyula, a Magyar Orvosi Kamara
elnöke a halasztható műtétek leállítását. Hisz" sem
aneszteziológus-intenzíves orvos, sem intenzíves nővér nincs elég. Az
orvosok is nagyon hiányoznak, de még ennél is sokkal nagyobb baj a
nővérhiány. Magyarországon békeidőben sincs egy műszakban 480
intenzíves nővérnél több. Ezt a szakmát a legjobbak is hosszú ideig
tanulják. Két betegre vigyáznak úgy, hogy a két betegágy között ülve
figyelik a monitort, így azonnal közbe tudnak avatkozni, ha nagy a
baj. Itt pedig általában már nagyon nagy. A lélegeztetőgépre kerülő
betegek 60— 80 százaléka ugyanis meghal - ilyen gondos ápolás mellett
is. A szakma szabályai szerint 480 intenzíves nővér legfeljebb 960
lélegeztetett beteget tud egy időben ellátni, covidos és szokásosan
súlyos beteget együtt. És ennek a nem egészen 1000 lélegeztetett
betegnek az ellátására van ma 20 ezer lélegeztetőgép. Erre nincsenek
szavak!

A kormány eltapsolt/ellopott 300 milliárd forintot, hogy vegyen 18
ezer új lélegeztetőgépet. Miközben már 400 lélegeztetőgépre kerülő
covidos beteg ellátása is biztosan helyrehozhatatlan károkat fog
okozni az egyéb betegek ellátásában. Vagyis több sztrókos,
infarktusos, baleseti sérült, rákbeteg, ad absurdum szülő nő fog
meghalni, mint a Covid előtti időkben. Ha pedig valóban 1600
lélegeztetett koronás beteg lesz — miként azt a kormányfő sem tartja
kizártnak -—, akkor minden egészségügyi dolgozó pontosan tudja, hogy
minden szakmai szabályt meg fognak sérteni.

Akkor az intenzív osztályon órákig nem lesz orvos, mert az egyik épp a
műtőben lesz, hogy a friss baleseti gerincsérültet altassa. A másik
pedig a szülőszoba ajtajában várja, hogy egy nehéz szülés közben mikor
üvölti el magát a nőgyógyász, hogy kétkesztyűs császár. Az intenzíves
nővérek pedig nem két, hanem hat vagy tíz beteget fognak
felügyelni. Annyit, amennyi lesz. Az intenzívre kerülő betegek közt
sajnos egyébként is magas a halandóság.  Hát most még magasabb
lesz. Ha nincs elég intenzíves orvos és nővér az országban, akkor a
kórházigazgatók sem fognak tudni varázsolni. Nem az a kérdés, hogy ez
bekövetkezik-e.  Mert be fog. Hanem az, hogy akkor lesz-e ápoló,
orvos, osztályvezető vagy kórházigazgató, aki nem asszisztál némán a
gyógyítás elbábozásához. Rajtuk múlik az egészségügy jövője.

# Az utolsó szalmaszál

Azt már a Covid előtt is pontosan tudta a kormány, hogy az
egészségügyben a szakemberek alulfizetettsége és veszélyes mértékű
hiánya a leggyengébb láncszem. A legtöbben ilyenkor az orvosokra
gondolnak. Persze ők is nagyon fontosak, miként erre hirtelen a
kormány is rájött. És talált is pénzt arra, hogy a magyar
közellátásban tartsa őket. Persze úgy, hogy az egyik kezével adott, a
másikkal mindent visszavett. De a betegek szempontjából a jól képzett
szakdolgozók hiánya még végzetesebb. Mint amilyenek a PCR-teszteket
végző mikrobiológiai laboránsok vagy a lélegeztetett betegekre vigyázó
intenzíves ápolónők.

Szakdolgozókat kiképezni és a szükséges gyakorlatot velük
megszereztetni még akkor is irdatlan feladat lett volna, ha a 300
milliárdot mind erre költik. De legalább megpróbálhatták
volna. Például az ápolók, laboránsok, aneszteziológus asszisztensek
bérének megduplázásával visszacsábítani a kutyakozmetikákból vagy
plasztikai sebészetekről azokat, akiknek mind a képzettségük, mind a
gyakorlatuk megvan. Fél év volt erre. Még csak meg sem kísérelték. Úgy
voltak vele, hogy az összes vezető pozícióban a leghatalmasabb
orvosbárók ülnek, akik békeidőben jobban keresnek, mint a legmenőbb
német magánklinikák professzorai. Ezért érdekük, hogy valahogy
megoldják, hogy működtessék ezt a hatalmas gépezetet. Hát oldják meg
most is.

Csak hát a Coviddal vége lett a békeidőknek.  A kormány évtizedes
uralma alatt a szőnyeg alá söpört problémák hirtelen napvilágra
kerültek. Olyan mennyiségben és sebességgel, ami azzal fenyegetett,
hogy lázadást szül, és maga alá temeti az egészségügyet. Hiába volt
már négyszer fél egészségügyi miniszter; az eredeti, orvos létére már
semmit sem értő emberminiszter még januárban is az orvosok arcába
nevetett, amikor megmutatták neki a bértáblajavaslatot. Vagy a
klinikai zászlóshajókat megszerző innovációs miniszter, a reformokon
ügyködő belügyminiszter, meg az utolsó jelölt, az
egészségügyieszköz-beszerző külügyminiszter. Ők együtt sem tudták
megoldani a szakemberhiányt.

Végül a miniszterelnök és a pénzügyminiszter osztott és
szorzott. Kiszámolták, hogy mi éri meg jobban. A nettó 300 milliárd
forint, amibe az egész orvosi béremelés kerül, még mindig
nagyságrenddel kevesebb, mint amibe az újabb lock down kerülne. És
hopp, tíz év után lett pénz erre. Attól féltek, hogy a kivéreztetett
egészségügyben a Covid sokkal, de sokkal több áldozatot fog szedni,
aminek nagy politikai ára lesz. A közelgő súlyos tragédia azonban még
közelebb került. A kormány ugyanis a szokásos trükkös módján ismét
minden jóhiszemű szereplőt átvert. Az orvosokat igyekszik egymás ellen
fordítani, s míg ők magukkal lesznek elfoglalva, nem érnek rá a
szakdolgozókért küzdeni. Pedig az orvosi bérek mellett meg kell
duplázni a szakdolgozói béreket is — azonnal.  Ekkor talán feladják a
kutyakozmetikák, masszázsszalonok, plasztikai sebészetek, komplementer
medicina központok dolgozói az eddigi kényelmes és a piacon rendesen
megfizetett életüket, és visszatérnek a közellátásba intenzíves
nővérnek, mikrobiológiai laboránsnak.

A másik sürgős tennivaló pedig a WHO által az első naptól követelt
tesztelés és kontakt kutatás, aminek a radikális felfuttatását hetek
óta a hazai szakemberek is egyre hangosabban követelik. Nem véletlen,
hogy a britek napi félmillió tesztet akarnak már a közeljövőben is
végezni. Legyen ugyanis világos, hogy az intenzív osztály
lélegeztetőgépestül nem a megoldás, hanem az utolsó, vékonyka
szalmaszál. Ezt a legtöbb beteg sajnos nem éli túl.  A megoldás, ha
nem akarunk több ezer halottat: megakadályozni azt, hogy sok tízezer
ember megfertőződjön.

Ha nem lesz ingyen tesztelés, a fertőzés jelenlegi 1,4 körüli R-je,
azaz a terjedési rátája esetén egyetlen megoldás marad: a szabad
mozgás újbóli korlátozása. Miként Csehország és Szlovákia a napokban
elrendelte. A magyar kormány a gazdaság prioritásai miatt nem ilyen
előrelátó. Ám ha lassan lép, a szakértők szerint épp karácsony körül
lesz a legtöbb fertőzött. Nem kell ahhoz túlságosan
nemzeti-kereszténynek vagy szittya magyarnak lenni, hogy a karácsonyi
lock down igazi horror forgatókönyvnek tűnjön, aminek nyilván súlyos
politikai ára lesz.

Még egyszer: a több ezer halott vagy karácsony hamis dilemmájának
feloldására ma még van eszköz - az időben végzett ingyen tesztelés és
a kontaktkutatás. Vajon mi járhat a kormány fejében, hogy nem ezt
csinálja? Miért hazardíroz az egész országgal? Mire számít?  Mire
készül?

A szerző egészségügyi menedzser.
