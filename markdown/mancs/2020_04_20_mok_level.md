---
authors: 
- Kincses Gyula
categories: 
- Magyar Narancs
title: "Orvosi kamara elnöke: „Fokozódik a bizonytalanság és a feszültség az ellátórendszerben”"
date: "2020-02-03"
---
> https://magyarnarancs.hu/belpol/orvosi-kamara-kasler-nyilt-level-128952
> szerző narancs.hu publikálva2020. ápr. 19., 10:20

Kincses Gyula nyílt levélben Káslerhez fordult. Arra kéri, magyarázza el, mi történik.


„A mindennapi betegellátásban küzdő kollégák tömeges visszajelzése szerint az ellátórendszerben fokozódik a bizonytalanság és a feszültség, mert számukra ad hoc utasítások alapján, a célállapot és az odavezető folyamat ismerete nélkül zajlik az egészségügyi rendszer járványhelyzet miatti szükségszerű átszervezése”  kezdődik a Magyar Orvosi Kamara (MOK) Kincses Gyula elnök által jegyzett nyílt levele, amit Kásler Miklósnak, az Emberi Erőforrások Minisztériumának (EMMI) tárcavezetőjének címeztek.

Mint írja, az egészségügy dolgozói egy  egy miniszteri levélből tudják meg a következő lépést, de nem tudják milyen ütemezésben, mire kell felkészülniük. Nem ismert, hogy milyen járványterjedési dinamika esetén milyen forgatókönyvhöz kell igazodniuk, számolniuk kell-e esetleges kirendelésükkel. A szakmailag nem indokolhatóan rövid határidejű átszervezések komoly orvosetikai  lelkiismereti problémákhoz vezettek.

„Bízunk benne, hogy mindezek a lépések egy meghatározott terv részei, és nem pillanatról pillanatra, ötletszerűen meghozott döntések. Erről a tervről azonban az egészségügy szereplőit is tájékoztatni kell, mert egy reális, megalapozott terv megvalósításához elengedhetetlen a szakma bizalma és együttműködése. Mindez kizárólag fegyelmiutasítási eszközökkel nem érhető el. A jelenlegi bizonytalan helyzet, a nehezen értelmezhető utasítások bizalmatlanságot, érthető ellenérzést váltanak ki azokból, akiknek az együttműködését kellene az EMMI-nek elnyernie. Az eredményes védekezéshez, a szakma bizalmának megnyeréséhez együttműködésre, a tervek iterációjára, a szakmai javaslatok meghallgatására, és adott esetben beépítésére is szükség lenne”  áll a levélben.

Kincses azt is komoly problémának tartja, hogy a rendszer átalakítását, válsághelyzetben való működését meghatározó dokumentumok ma levél formájú miniszteri utasítások. Ezek nem jelennek meg a közlönyben, de még az EMMI honlapján sem érhetők el.

A fentiek alapján az alábbi kérésekkel fordul Káslerhez:

Hozza nyilvánosságra az ellátórendszer átalakításának tervét, ennek forgatókönyveit és ezek háttérszámításait. Ezen dokumentumokat kérjük a MOK elnökségének is megküldeni.
A miniszteri utasításokat tegye hozzáférhetővé rendszerezett, visszakereshető formában, és ezek kiadásakor a MOK elnöksége is kapjon ezen levelekből egy példányt, mert az együttműködést nem segíti az, hogy az érdemi utasításokról a MOK vagy a sajtóból, vagy egyes tagok által esetlegesen megküldött dokumentumokból értesül. Ha a MOK is birtokában lenne ezeknek a dokumentumoknak, azzal a kollégákat is tudnánk információval segíteni a feladatok végrehajtásában
„Tisztelt Miniszter Úr,

Mindannyian a járvány elleni eredményes küzdelemben vagyunk érdekeltek, a MOK teljes erejével az ellátók és az ellátottak védelméért, a hatékony megelőzésért és eredményes gyógyításért dolgozik. De ehhez a kormányzat részéről nagyobb nyíltságra, együttműködőbb partnerségre és időben megkapott, részletes információra van szükség”  zárul Kincses Gyula levele.

