---
authors:
- Bene Sára
categories:
- Litera
title: "Krasznahorkai Nobel"
date: "2020-02-03"
---


# „Nagyon büszke és boldog vagyok” – így reagált Krasznahorkai László a Nobel-díjra

[Litera 1](https://litera.hu/hirek/nagyon-buszke-es-boldog-vagyok-igy-reagalt-krasznahorkai-laszlo-a-nobel-dijra.html)

**„Nagyon büszke vagyok, hogy néhány igazán nagyszerű író és költő között lehetek” – nyilatkozta Krasznahorkai László a Nobel-díj bejelentését követően, amikor a bizottságtól telefonon felhívták, hogy ő kapja a díjat. A Nobel honlapján megjelent interjú szerkesztett változatát olvashatják.**

„Ez több, mint katasztrófa. Samuel Beckett reakciója jut eszembe – emlékszik, amikor arra a hírre, hogy elnyerte a Nobelt, annyit mondott, hogy ez egy katasztrófa. Ezért mondom én is, hogy ez több, mint egy katasztrófa: ez boldogság és büszkeség” – mondta Krasznahorkai László a Nobel-bizottság munkatársának, Jenny Rydénnek, amikor felhívta a hírrel, hogy elnyerte a világ legrangosabb irodalmi díját.

A szerző elmondta, hogy boldog és büszke, mert „az, hogy ennyi nagyszerű író és költő között lehetek, megerősít abban, hogy az anyanyelvemen, magyarul alkossak”. Krasznahorkai boldog és büszke, hogy magyarul írhat, és elsősorban az olvasóinak szeretné megköszönni a díjat. „Szeretném, ha mindenki visszanyerné a képzelőerejét, mert fantázia nélkül az élet teljesen másmilyen. Szeretném, ha mindenki olvasna, élvezné az olvasást és gazdagodna tőle, mert az olvasás több erőt ad nekünk, hogy túléljük ezt a nagyon-nagyon nehéz időszakot a Földön” – mondta. 

Az írót  Frankfurtban érte a hír, ahol épp egy beteg barátját látogatta meg. „El sem hiszem, hogy megnyertem a Nobel-díjat, de nagyon boldog vagyok” – folytatta, elmondása szerint nem számított az elismerésre. A kérdésre, hogy mi jelenti számára a fő inspirációt, igazán krasznahorkais választ adott: „A keserűség. Nagyon szomorúvá tesz a világ állapota, és ez adja meg számomra a legfőbb inspirációt, ahogy a következő generációknak is ez adhatja majd az inspirációt az alkotásra. Inspirációt arra, hogy valahogy túléljünk ezt a nagyon-nagyon sötét időszakot, és ehhez most minden eddiginél több erőre van szükségünk.”

Arra, hogy a túlélés záloga lenne-e az írás, azt válaszolta, hogy az írás számára személyes dolog, nem igazán szokott arról beszélni, hogy min dolgozik, és nem is mutat belőle semmit megjelenés előtt költő- és íróbarátainak. „Megírom a könyvet, és odaadom a kiadómnak, utána pedig kell mindig egy kis idő. Aztán egyszer csak eljön a nap, amikor nekiállok újra egy új könyvnek, azzal a céllal, hogy jobb lesz, mint az előző.”

# Az életművét átitató sötét komikumra még az eddiginél is több olvasó tud rezonálni – Reakciók Krasznahorkai Nobel-díjára

[Litera 2](https://litera.hu/magazin/osszeallitas/krasznahorkai-reactions.html)

**2025. október 9-én Krasznahorkai László az irodalmi Nobel-díj történetében második magyar íróként nyerte el a világ legnagyobb presztízsű irodalmi elismerését. A friss Nobel-díjas írásművészetét méltatja most szerte a világon a kulturális és közéleti sajtó, a rengeteg külföldi reakció közül válogattunk ki  néhányat heti összeállításunkban. **

„Krasznahorkai inspirációjának nagy része a Közép-Európában, a kommunizmus bukásának küszöbén átélt tapasztalatokból származik” –  olvashatjuk Justyna Pawlak és Krisztina Than Krasznahorkai László irodalmi Nobel-díjáról szóló beszámolójában a Reutersen.

A Krasznahorkai életművét átitató sötét komikumra és a sivárságra (mely jegyeket többek között a Sátántangó hordozza magán) vélhetően ma még az eddiginél is több olvasó tud rezonálni, ebben a szintén sivár és ellenséges környezetben, ami a XXI. században körbevesz minket – hivatkoztak Jason Whittakerre, a Lincoln Egyetem professzorára. Gondoljunk csak azokra, akik a napjaikat az izraeli-palesztin konfliktus vagy az Ukrajnában folyó háború híreibe merülve töltik.

A háborúról szólva, a cikk kiemeli a paradox jelenséget, melyben Krasznahorkai határozott kritikát fogalmaz meg Orbán Viktor ellen, majd a miniszterelnök erősen méltatja az írót. Krasznahorkai szerint az Orbán-kormány „pszichiátriai esetként” kezelendő az orosz-ukrán háborúban elfoglalt álláspontja miatt, miszerint Orbán ellenzi az Ukrajnának ígért katonai segélyt, amivel Magyarország semleges álláspontját kívánja fenntartani. Ennek ellenére a Nobelre reagálva Orbán Viktor a következőképpen nyilatkozott az X-en: „Krasznahorkai László, az irodalmi Nobel magyar díjazottja, a nemzet büszkesége. Gratulálunk!”

Krasznahokai Lászlót a disztópikus, melankolikus regényei tették ismertté, amelyek számos díjat nyertek már el korábban – írja cikkében a Guardian.

Karrierjére nagy hatással voltak utazásai. 1987-ben elhagyta az akkor kommunista Magyarországot, egy évet Nyugat-Berlinben töltött el, majd megjárta Kelet-Ázsiát is, ahol főképp Mongóliában és Kínában való tartózkodásából merített (ez érhető tetten Az urgai fogoly és a Rombolás és bánat az Ég alatt című munkáiban). A Háború és háború írása alatt Allen Ginsberg, amerikai költő, New York-i lakásában tartózkodott, akinek segítsége nagy szerepet játszott a regény létrejöttében.

Anders Olsson, a Nobel-bizottság elnöke, úgy nyilatkozott Krasznahorkai prózájáról, mint egy olyan közép európai hagyomány részeséről, ami Kafkától egészen Thomas Bernhardig terjed, szerinte „fő jellemzője az abszurd és groteszk túlsúly”, de emellett névjegyévé váltak „hosszan kígyózó mondatai” is. Susan Sontag „az apokalipszis kortárs magyar mesterének” nevezte, WG Sebald látásmódja egyetemességét méltatta. Krasznahorkai műveinek nagyrésze olvasható angol fordításban, ez is hozzájárul hihetetlen nemközi ismertségéhez és elismertségéhez – könyveit George Szirtes, Ottilie Mulzet és John Batki fordítják angolra, amerikai kiadója a New Directions. Krasznahorkai hivatalosan egy decemberi ceremónián Stockholmban kapja meg díjjal járó a medált és oklevelet.

A Literary Hub Krasznahorkait méltató cikkében az íróra kíváncsi nemzetközi olvasótábornak kezdésképp két kötetet ajánl: a Herscht 07769-et Ottilie Mulzet, illetve a Megy a világ című novelláskötetet Mulzet és George Szirtes fordításában. Az oldalnak és olvasóinak korábban Krasznahorkai maga is küldött könyvajánlásokat: a nyolc tételből álló listán szerepelt többek között Hajnóczy Pétertől A fűtő, Tar Sándortól A 6714-es személy, Győrffy Ákostól A hegyi füzet, Mészöly Miklóstól a Sutting ezredes tündöklése és Matei Călinescutól a Zacharias Lichter élete és nézetei. A teljes lista itt tekinthető meg.

# Krasznahorkai László a 2025-ös irodalmi Nobel-díjas

[Litera 3](https://litera.hu/hirek/a-2025-os-irodalmi-nobel-dijas.html)

**Krasznahorkai László nyerte idén az irodalmi Nobel-díjat. A Nobel-bizottság indoklása szerint a díjat meggyőző és látnoki életművéért kapja, amely az apokaliptikus terror közepette is bizonyítja a művészet erejét.**

A friss Nobel-díjas Krasznahorkai László a portál alakulása óta szerzőnk. Egy terebélyes dosszié őrzi a tőle származó írásokat, az interjúit, a róla készült cikkeket, videó- és hangfelvételeket. Két részletes portrét is közöltünk már róla a Literán: az elsőt 2008-ban, a másodikat 2021-ben a Nobel-esélyesek sorozatában. Utóbbiban azt vizsgáltuk, miként alakult a pályája a '86-os Sátántangó megjelenésétől, és számba vettük magyar és nemzetközi elismeréseit a József Attila-díjtól a Nemzetközi Bookerig. Ő volt az egyik első író, akivel Nagyvizitet, vagyis életútinterjút készítettünk, még 2002-ben. 
