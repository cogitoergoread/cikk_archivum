---
authors:
- Nagy Gabriella
categories:
- Litera
title: "Szilágyi Ákos: Ma nem az írástudók, hanem az írásnemtudók felelősségének ideje jött el"
date: "2020-02-03"
---
> https://litera.hu/magazin/interju/szilagyi-akos-nem-az-irastudok-hanem-az-irasnemtudok-felelossegenek-az-ideje-jott-el.html

Az utóbbi húsz évben ledőlt a tény modern bálványistene: a „beszéljenek a tények”, a „tények nem hazudnak” a leghazugabb retorika eszközeivé váltak, a tényszerűség a legvadabb fikcióvá változott, „lesüllyedt” a fikció színvonalára...  A hónap szerzőjét, Szilágyi Ákost Jánossy Lajos és Nagy Gabriella kérdezte. 

**Édesapádnak, Szilágyi Györgynek volt egy legendás szövege Hanyas vagy? címmel. Abban írja, hogy „Mi többet éltünk, mint három nemzedék együttvéve. Sokat láttunk, sokat hallottunk, sokat tudunk. Mégse tudunk semmit.” Körülírható ilyen módon, közösségként az ’50-es nemzedék? Milyennek látod? Ha azt kérdezem, „Hanyas vagy? ’50-es?”, tudod folytatni?
**

Nem tudom, illetve tudom, de minek? Csupa hívószó, nevek, fogalmak, vezényszavak a katonai, a mozgalmi, a háborús és üzleti-kereskedelmi múltból: úgy villannak föl szépen egymás után a nemzedéki tudatban, mint a lámpácskák, hogy izgalomba hozzák és egy múló pillanatra létrehozzák a boldogtalan, mert történelmi nemzedék közös tudatát. A retorikai kaptafa adott, de akármilyen „félszavak” húznánk is rá, semmire sem mennénk vele már mi, „ötvenesek” sem, akik valójában persze a „hatvannyolcasok” vagyunk. A „történelem utáni”, technológiai és piaci változások generálta Y, Z, Alpha néven futó generációk szájából meg egyszerűen nem jöhetnek ki ilyen mondatok: „mi félszavakból megértjük egymást, te azt mondod, rendszerváltás, én azt mondom, spontán privatizáció, te azt mondod, őszödi beszéd, én azt mondom, tévészékház ostroma, mi félszavakból megértjük egymást, te azt mondod, Lil Xan, én azt mondom, xanax, nekünk a rendszerváltás huszadik esztendejében kellett megtanulnunk, mi az az illiberális demokrácia, te azt mondod, Braking Bad, én azt mondom, fake news, te azt mondod, rezsicsökkentés, én azt mondom, net-adó, nem folytatom. Ilyen repetitív, a múltbeli életvilágot és gyötrelmeket felidéző szavakat, neveket, szlogeneket bármely évjárat mondhat, de csak addig, amíg a múlt emlékezete elég sokáig kitart ahhoz, hogy a hívószavak lámpácskái kigyulladjanak egy évjárat, egy generációs csoport tudatában, és felidézzenek egy letűnt életvilágot, hogy a közös múlt emléke érzelmi közösséget teremtsen az egykori ellenfelek, üldözők és üldözöttek, kivégzők és kivégzettek között, és a megbékélés hamis látszatával andalítsa el őket. A nemzedékeket nem a természet csinálja, hanem a történelem, pontosabban a modern történelem, amelyben a „régi” és az „új” vívja újra meg újra harcát a szülők és a gyermekek nemzedékeiben. Ez nem mindig volt így, és már ma sincs így. A fiatalok és az öregek között az emberi civilizáció kezdetétől létezett különbség, de csak vitális és nem történelmi-kulturális különbség. Amikor Arisztotelész Retorikájában megmutatja, milyen érvekkel kell a fiatalokból és milyenekkel az öregekből álló hallgatóságot meggyőzni, pontosan ezeket a vitális különbségeket emeli ki, de az, hogy itt a nemzedékek kulturális karakterének a különbségéről, a réginek és az újnak valamiféle harcáról lenne szó, föl sem merül. Ma megint nem merül föl, mert a technológiai értelemben vett régi nem harcol, nem érvel maga mellett, érvek, kérdés nélkül elsöpri az új technológia. Tehát lezárult egy bizonyos fajta történelem, amely a textuális koherencián alapuló kulturális emlékezethez, a történeti időhöz kötődik, amelyben az egymás utániság értelmi kifejlést, összefüggést jelöl. Rengeteg modern kategória van  korszak, kortárs, utókor, osztály stb. , ami a modernitással kifújt, üressé vált, bár hajtogatjuk rendületlenül, semmit nem ér, nem magyaráz meg, inkább elködösít és összezavar. A nemzedék is ilyen. Mi, „ötvenesek” még modern, történelem generálta nemzedék voltunk, új eszmékkel jöttünk, fellázadtunk a paternalista, begyöpösödött, gerontokratikus rendszerek ellen, de ez a '68-ban kulmináló lázadás már csak  mint Jacob Burckhardt mondja − a „remény ragyogó bohócjátéka” lehetett, rajtunk csak pihent a történelem, ahogy a természet pihen a zseniális emberek gyerekein, mert valóban, apáink zseniális történelmi nemzedék voltak, ennek megfelelően talán a legszerencsétlenebb, legboldogtalanabb tudatú nemzedék, hiszen tudvalevőleg a történelemben a boldogság időszakai üres lapok, következésképpen a sűrűn teleírt lapok a boldogtalanság időszakai. Ugyanakkor a mi évjáratainkból még a történelem formált nemzedéki képződményt, nem a technológiai fejlődés, amely végső soron véget vetett a történelem rémuralmának, éspedig két horrorisztikus technológiai innovációval, mindkettő a szokásos történelmi emberirtás technológiai csúcspontjává vált: ha másként is, Auschwitz és Hiroshima a technológia győzelme a történelem fölött. A politika fölött is. A történelem ellenállt, próbálkozott ezzel-azzal, különösen itt, Kelet-Európában, de ez már csak inercia volt. Ami az utóbbi évtizedekben iszonyú gyorsasággal és intenzitással elkezdődött, már nem a történelem lapjain található, hanem a technológiatörténet, és tőle elválaszthatatlanul a piaci kultúra lapjain. Senkit ne tévesszen meg a történelem-szimulációk színes karneváli kavalkádja, a spektákulum. Ez már csak történelem-műsor, revü, operett, musical, amelyet csak nézni kell és nézni lehet. Ami valóban történik, az kivétel nélkül az informatika, a digitalizáció, a tudomány és technológia terén történik, ennek megfelelően villámsebességgel. Egyetlen nemzedékváltásnyi időbe, ami körülbelül 20-25 év, ma két-három generáció is belefér, de ezek már nem a történelem, hanem a technológia és a piac teremtményei, az Y, Z, Alpha generációt nem a történeti időbe, hanem a technológiai változások piaci idejébe beleszületés különbözteti meg egymástól.

**Szinte minden rólad szóló szövegben felmerül alakváltoztató hajlamod, sokoldalúságod. Sok műfajban és sok területen alkotsz, sőt, van írói alteregód is (lásd Posztpetőfi Sándor). Egyetlen alkotói vágy különböző megnyilvánulásai, ha tetszik, maszkjai ezek, vagy párhuzamos életek? Van közös pont, mi köti össze Tarkovszkijt, (poszt)Petőfit, az énekmondást, az avantgarde-ot, a populizmust, a giccset, a sztálinizmust és az ikonokat?**

Ilyen a hermészi alkat, amit elég régóta azonosítok magamban és aminek a lényege: elugrás, megszökés, elmenekülés minden azonosítás elől. Hermész szélisten, a szelek szárnyán jár, és hát fogd meg a szelet. Szinte a föld felett jár, olyan könnyed, ezért aztán a gimnasztika istensége is. Ide-oda jár, közvetít, összekapcsol, tolmácsol, mindenbe behatol, minden elrejtettet, titkot felszínre hoz, ezért az értelmezés istensége is, azon kívül, hogy a lírai költészet megalapítója. Van benne egy kis kópéság, tricksterség: a tolvajok istensége is, maga is tolvaj, kultúrjavakat lop az istenektől. Csak egyvalami nincs és nem is lehet meg benne: a heroizmus, a heroikus tartás komolysága. Annak idején nagyon sokat tanultam magamról Kerény Károly csodálatos esszéjét, a Hermész, a lélekvezetőt olvasva. Azt persze komolyan veszem, végtelenül komolyan csinálom, amivel éppen foglalkozom, de már a hermészit, tehát magamat mint szakembert, professzionális írót, mint költőt, szerzőt nem veszem egészen komolyan: a tevékenységet igen, a besorolást, címet, megnevezést nem. Semmit, amit megelőzi az egzisztenciát, önálló életre kell, ezzé vagy azzá teszi az embert anélkül, hogy éppen csinálna valamit. Minden külső azonosítás − kelepce, amelyből szabadulni próbálok. Szóval, nincs semmiféle maszk- vagy szerepjáték, semmiféle alakoskodás  Hermész nem Próteusz! −, csak az van, hogy mielőtt még ezzé vagy azzá válnék  mondjuk szakértővé, tudóssá, költővé, egyetemi oktatóvá, szerkesztővé −, tehát rám kövülne valamilyen tevékenység, profivá válnék stb., megszököm előle, kibújok a kötelékből, az elismertség és olykor a siker kötelékéből is. Talán úgy lehetne ezt a legjobban megfogalmazni mint menekülést a véglegessé válás elől. Igen, az élet, a szellem menekülése ez a halál elől, a dologgá válás elől, a rabságba kerülés elől. Mert minden ezzé vagy azzá válás − véglegessé válás, az pedig lezárulás, úgy maradás, megmerevedés, halál. Ez kívülről látszik csak úgy, hogy annyi mindennel foglalkozom egyszerre. Nagyon sok területet, témát magam mögött hagytam, még többön dolgozom ma is, de most már talán elmondhatom magamról, bármilyen szerénytelenül hangzik is, hogy sikerült semmivé sem válnom egészen.

**Több kályhamondatod is van, az egyik Kafka „oktávfüzeteiből” való, olyasmi a tartalma, hogy ahhoz, hogy magunkról valljunk, hazudnunk kell. Hozzáteszed: egyedül a kórus hangja érvényes. Egy individualista világban mit jelent mindez?**

Ez a kályhamondat az Oktávfüzetekből így hangzik: „Vallomás és hazugság kéz a kézben járnak. Ahhoz, hogy vallhassunk, hazudnunk kell. Azt, amik vagyunk, soha nem tolmácsolhatjuk, hiszen azok vagyunk; elmondani csak azt mondhatjuk el, amik nem vagyunk, tehát a hazugságot. Csak a kórusban lehet némi igazság.” Ebben a mondatban is oda lyukadunk ki, hogy az igazságot nem mondhatjuk. Az igazság ugyanis a létezés, a „vagyunk”, ami nem váltható szavakra, hiszen akkor már nem az. A kórus hangját is csak „némi igazság” illeti meg Kafkánál, de megilleti, mert a kórusban „együtt vagyunk”, azaz a sokféle hang egyetlen hangban, hangzásban fonódik össze, együtt szól, vagyis az igazság ontológiai oszthatatlansága is megjelenhet benne. Minél elszigeteltebbé válik az egyén, minél inkább leszakad mindenféle közösségről, testi és lelki értelemben egyaránt, minél kevésbé a kórus hangja határozza meg a kultúrát, márpedig a modern kultúrát nem ez határozza meg, hanem az „incognito”, a létezés igazságának közölhetetlensége határozza meg, annál inkább ki kell fundálni az embernek, az egyes embernek önmagát, annál több lesz a mellébeszélés, a hazugság, az önhazugság, az öncsalás. Pedig minden egyes ember szövevény, nemcsak a szó biológiai értelmében, hiszen anyánk méhében szövődtünk meg, hanem társadalmi, kulturális, nyelvi értelemben is. A személy, a persona vagy proszópon a legkevésbé sem azonos az izolált privátegyénnel. A személyben is  a személy összetéveszthetetlen hangján is  a kórus, az együtt-létezők hangja szólal meg. Anyanyelvünk minden szavát a minket körülvevő, minket nevelő embertársi együttestől kapjuk, az együttlétben válik saját szavunkká. Ki lehet találni saját szavakat, de ez vagy a gyermek anyanyelvbe belenövésének természetes etapja  kétévesen nekem is volt még egy csomó saját szavam, amivel hiányzó anyanyelvi szavakat helyettesítettem , vagy az őrület „nyelve”, blabla, vagy a természetes nyelvet utánzó halandzsanyelv, kiszeramérabávatag, vagy pedig misztikusok, fantaszták, utópisták nyelve, mint a zaum. A költő nyelve is túlmenő nyelv, de csak abban az értelemben, hogy felszínre kerül, lecsupaszodik a költői forma révén a nyelv kórusmű-jellege, kórusszerű működése.

**El Kazovszkij, az egyik legfőbb szellemi társad, (iker)testvéred mondja: „Mindig címből indulok ki, mindig van egy mondat vagy egy szólás, sokszor szójáték, amiből egy grafikont szerkesztek, és legtöbbször abból születik a kép. A látványból soha. Mindig egy viszonyrendszerről van szó. Csakhogy ez mind a kép mögötti rész. Ha ez látszana, akkor csak verseket írnék, akkor nem születne egyetlen kép sem.” Mi történik a versek esetében, nálad, és hogyan történt, hogy két irányban indultatok el?**

Csak a festői tehetség és látásmód szempontjából szokatlan, hogy Elnél a festészeti alkotásnak nem a látvány, nem valamilyen külső vagy belső − tehát képzeleti − kép a kiindulópontja, hanem a verbalitás: egy mondat, szójáték, címszó. Ez kifejezetten a konceptualista festészet kiindulópontja, és bár a 70-es évek elején Elt megérintette a konceptualizmus, semmiképpen nem elvileg, semmit nem szenvedhetett, ami elvi alapon állt, hanem csak a verbális kiindulópont hasonlósága miatt, mert nála ez merőben életrajzi kiindulópont volt. Ő ugyanis bizonyos értelemben a szóbeli kommunikáció hiányát helyettesítette képekkel: szavak helyett festett, mert elvesztette az anyanyelvét, amikor tizenévesen Magyarországra hozatta édesanyja. Egyáltalán nem készült festőművésznek, mindig a költészet vonzotta, „neki az ereiben is nyelv folyik” − mondogatta mindig, és akkor egyszer csak beleütközött a magyar nyelv falába, abba, hogy nem tud megszólalni, nem tudja megértetni magát másokkal. Ha saját nyelvi közegében marad, szinte biztos, hogy nem a festészetben, hanem a költészetben kereste volna a helyét. Abszolút verbális ember volt, és ezt bárki megtapasztalhatta, aki kapcsolatba lépett vele, mikor már magyarul is anyanyelvi szinten beszélt, de a magyar sohasem vált anyanyelvévé, különben magyarul írt volna, vagy magyarul is írt volna verseket, de egyet sem írt. A költészet, azt hiszem, leválaszthatatlan az anyanyelvről. A próza kivételes esetekben és nagyon szűk határok mentén leválasztható, ahogy Joseph Conrad és Vlagyimir Nabokov gyakran idézett példája mutatja. Hiába tanult meg Rilke szerelemből annyira oroszul, hogy verseket is írt orosz nyelven, akkoriban még „orosz költő” is akart lenni, de hát ezek a versek közelében sincsenek az anyanyelvén írottaknak, és persze a kortárs orosz költészet nagy verseinek sem. Ami engem illett, nálam soha nem merült föl a költészet mellett semmilyen más műfaj vagy kifejezésmód lehetősége. Nem kényszerültem erre, és nem kellett leküzdenem magamban másfajta művészi késztetést, mert nem volt bennem ilyen. De El a festés mellett egyfolytában verseket is írt, van egy terjedelmes költői életműve is, amiből egy vékonyka kötetnyi vers magyarul is megjelent nem sokkal a halála után, elég jó fordításokban, de versei általában olyan fergeteges rímjátékra és szójátékokra, verbális humorra épülnek, hogy lehetetlenség őket más nyelvre átültetni, soha nem is próbáltam, pedig kapacitált, de belátta, hogy nem megy, ahogy neki sem ment az én verseim oroszra ültetése, pedig közel álltak hozzá. Később, már a 80-as évektől a festményeire is rákerült aztán ebből a játékos, ironikus nyelvhasználatból valamennyi, pontosan annyi, amennyi magyarul realizálhatóvá vált számára mindenféle szövegbuborékokba írt mondatok, szóváltások, „falvédő-feliratok” formájában. Ami a verseket illeti, ott nála is, nálam is mindig valami jelentéktelen verbális ötlet, szójáték, szóficam volt a kiindulópont. De ebben semmi egyéni nincsen, a vers szinte mindig valami ilyesmiből születik, mint arra már Arany János is utalt egyik levelében az angol „nonsens” szóval, amit „neszme”-ként magyarított. A vers születésében Weöres Sándor is messzemenő egyetértésével idézi ezt a levélrészletet. Arany saját tapasztalatára hivatkozva és népdalokat elemezve igyekszik megmutatni, hogy végső soron minden vers ilyen kis „neszmékből”, értelmetlen ritmikai-zenei ötletekből, szavak összecsúszásából, egybecsengéséből fejlődik ki, legtöbbször még a nagy gondolati versek is. Persze, se szeri, se száma az elhalt „neszmék”-nek, amikből nem lett vers, nem lett semmi.

**Mit gondolsz a nyugat-európai irodalomban egyre erősebben gyökeret eresztő ún. autofikciós prózáról, ha úgy tetszik, a vallomáshagyomány újabb ágáról? Mintha a posztmodern mellérendelés szerkezete átalakult volna, átvette volna a helyét valami sajátos realizmus, a tényirodalom (pl. Alekszijevics) térhódítását szintén idevehetjük.**

Induljunk ki a „tényirodalom”, a „non-fiction” mai térhódításából. A „tényirodalom” eredetileg a harcosan fikcióellenes huszadik századi modernitás találmánya volt, és főleg a múlt század húszas éveiben volt népszerű. Ezzel szemben a jelenlegi tényirodalomban a modernitáshoz képest alapvetően megváltozott a „tények” és a „fikció” státusa. A modernitás bálványozta a tényeket, a fikciót pedig mindinkább a hazugsággal, de legalábbis a nem-igazsággal azonosította. Az utóbbi húsz évben azonban ledőlt a tény modern bálványistene: a „beszéljenek a tények”, a „tények nem hazudnak” a leghazugabb retorika eszközeivé váltak, a tényszerűség a legvadabb fikcióvá változott, „lesüllyedt” a fikció színvonalára, megkülönböztethetetlenné vált a fikciótól, ahogy a tényszerűség, az objektivitás tudományos igényével fellépő történetírás az irodalmi elbeszéléstől és a retorikától. Az „alternatív tények”, a „post-truth” és a többi nyalánkság, fakenews-zal, deepfake-kel és bosszúpornóval az ő tetején, csak az utolsó rúgásokat jelentették a tényszerűség hullájába. Az újfajta tényirodalmat nem a fikciótól elundorodás, a fikció „hazugságának” elutasítása, nem a fikcióval szembeni bizalmatlanság hívta életre és tette népszerűvé, hanem  éppen ellenkezőleg − a „száraz” tények modern rémuralma. A mostani tényirodalom nem a tény kultuszán, nem tény és fikció szembeállításán alapul, hanem a tények fikcionalizálásán és a fikciók tényszerűsítésén, méghozzá a személyes egzisztencia szubjektív, nem pedig a „történelem”, a „társadalmi valóság” személytelen, „objektív” alapzatán, ami most már maga is a vad fikciók közé tartozik. Ez az újfajta, a tényt fikcionalizáló és a fikciót tényszerűsítő  de hisz ezek csak költői vagy retorikai fogások − tényirodalom kapcsolódik erős szálakkal az autofikciós irodalomhoz. Van-e tényszerűbb és egyszersmind tényszerűtlenebb valami, mint a mű létrehozója, a szöveg írója  a szerző? A szerző mint aktivitás, a szerző mint pozíció, mint névalak és így tovább. El lehet-e képzelni vadabb fikciót, mint hogy valaki megszüntet minden különbséget az empirikus szerző és fikcionalizált, alakká formált szerző között? Felszámolja az irodalomi szerzőséget, és úgy beszéli el azt, ami közvetlenül, tehát „tényszerűen” történik vele, mintha kezelőorvosának, barátjának, szomszédjának beszélné el. Itt ez a „mintha” a tulajdonképpeni irodalmi fikció. József Attila Szabad ötletek jegyzéke című szövegét innen nézve értelmezték át autofikciós prózává kiadói, amivel csak az volt a baj, hogy ő maga nem így, nem ezért hozta létre ezt a szöveget. Csak azért említem ezt meg, mert jól mutatja az előbbi „mintha” jelentőségét. A lényeg az irodalmi autofikció esetében a szöveg világa és hősei teremtőjének és urának kitüntetett nyelvi pozíciójában megjelenő szerző felszámolása vagy legalábbis az irodalmi szerző és az empirikus szerző közötti távolság minimalizálása. A szerzővel persze már a régi moderneknek is bajuk volt: a „szerző halálának” barthes-i tézise, a „Mit számít ki beszél?” becketti kérdése lényegében a szegény, elnyomott, leigázott olvasónak kezdte átadni a szerző pozícióját. Szerintem az autofikciós próza sok tekintetben ennek a szerző helyére lépő olvasónak a prózája. Ennek megfelelően, szinte teljesen hiányzik belőle az olvasó felé irányultság. Az irodalomelmélet nyelvén azt mondhatnánk: a művekben nincs immanens olvasó. A szerzőiséget tagadó olvasó elbeszélése önmaga körül forog, az empirikus olvasó csak követi a forgást-pörgést, csak önkéntelen fültanúja a fikcionalizált önreflexiónak. A szerzői pozíció teremtői auktoritását felszámoló olvasói elbeszélés arra fut ki, hogy az elbeszélő készen kapott társadalmi identitását lebontsa, és közben saját belső identitást építsen föl magának. Az autofikciós próza így vagy úgy mindig egy ilyen identitásküzdelemről szól. De hát ma szinte minden kulturális és politikai küzdelem identitásküzdelem. Ez is nagyon távol van a modernitástól.

**Hogyan látod ma Oroszország kulturális szerepét? Módosult-e és mennyiben az európai művészetekre gyakorolt hatása? **

Szerintem Oroszország elég régóta elveszítette spirituális vonzerejét, különleges kulturális hatását a nyugati művészetre, a nyugati értelmiségre, amelyet a XIX. század végétől és egyszer-egyszer a szovjet korszakban is gyakorolt még rá. Az orosz irodalom közel két évszázadon át, mint legközelebbi Kelet hatott a Nyugatra: politikai síkon a „keleti despotizmus” elrettentő, szellemi síkon viszont egy spirituális varázsát még el nem vesztett modern kultúra és művészet végtelenül vonzó példájaként. Elég talán itt hamarjában a Dosztojevszkijt franciául olvasó, „nihilizmusától” elragadtatott Nietzschére; a Tolsztojhoz elzarándokoló Rilkére, a Goethét Tolsztojjal, Dosztojevszkijt Schillerrel párhuzamba állító Thomas Mannra, a Dosztojevszkijjel betelni nem tudó Hermann Hessére utalni, és akkor még nem beszéltünk a „l’âme russe”-t misztifikáló francia írókról, vagy a Dosztojevszkijben az egzisztencializmus, az abszurd világfelfogás előfutárát ünneplő Albert Camus-ről, aki a Sziszüphosz mítoszát lényegében az Ördögök egyik hősének, Kirillovnak a negatív szabadságfilozófiájára alapozta. És persze ott van még Csehov, Bulgakov, Mandelstam, Paszternak, Ahmatova, Cvetajeva, Salamov, Szolzsenyicin és legvégül Venyegyikt Jerofejev nagy műveinek európai kisugárzása, bárha a XX. század vége felé haladva egyre gyengülő erővel. Semmi hozzájuk fogható nem született az utóbbi harminc évben, noha rengeteg értékes mű született, de hát született és születik mindenütt másutt is. Nemcsak a művek értékessége, hanem a művek értékességének megítélése is megváltozott. A „nagyszabás”, a nagyforma, a nagyratörés mint jellegzetesen modern ambíció kompromittálódott. Az irodalomnak sem a spirituális értékek fenntartásában, sem az erkölcsi ellenállásban nincs különösebb szerepe, pláne hősi szerepe: nem oszt, nem szoroz az abszolút internet uralta orosz kultúrában sem. Mindez elválaszthatatlan szerintem az orosz ortodox civilizáció agóniájától, amely XVI. századi első nagy megroppanása, az első nagy interregnum  oroszul „szmuta” − óta tart, és újra meg újra a széthulló civilizációs elemeket erőnek erejével összetartó egységes állam felemelkedésével végződik. Ha egy civilizáció megroppan, akkor minden újabb összeomlás, interregnum, káosz  ahogy azt Arnold Toynbee lekottázta civilizációelméletében  nagyobb és mélyebb az előzőnél, egyre tovább tart, és ennek megfelelően a következő „egységes állam” is egyre robosztusabb, erőszakosabb, mindaddig, amíg nincs tovább. Szerintem a szovjet „egységes állam” volt az orosz ortodox civilizáció utolsó, minden korábbinál erőszakosabb abroncsa. Szétpattanását a 90-es években interregnum, káosz, hanyatlás követte, ezt pedig 2000-től megint egyfajta „egységes állam”, de ez már árnyéka csak a réginek: csak szimulálása az „egységes államnak” és ez a legjobb benne. Maguk a civilizációs elemek  mentalitás, intézményi és élet-világ, kultúra, vallás stb. −, amiket a mai állam összetartani hivatott, felbomlóban, megsemmisülőben vannak. Az ortodox civilizáció titokzatos spirituális ereje, inspirációja mára a múlté. Mindaz, ami a mai orosz állam teátrumában zajlik  pravoszláv egyházzal, politikusi ikoncsókolással, sarlókalapácsos keresztény értékekkel , pontosan ugyanolyan imitáció, mint Magyarországon a „keresztény értékek”, a „turul evangéliuma”, a neobarokk úri-keresztény társadalom emblematikája, várba költöző hatalommal, vagyis spektákulum, amivel egyszerre lehet etetni a látványra éhes szemeket és vakká tenni a hatalmi elit meggazdagodásának, vagyonszerző buzgalmának lehangolóan prózai valóságára.

**Egy 2016-os előadásodban nonszensznek nevezed, hogy a mai magyar irodalomnak volnának nagy átfogó tendenciái, kánonjai, különböző hagyományokra támaszkodó vonulatai, azt mondod, kizárólag individuális irodalmak léteznek. Az irodalomtörténetek ideje lejárt?**

Ez egyáltalán nem valamilyen magyar sajátosság, valamilyen felpanaszolt hiány, én csupán konstatálom, hogy véget ért a textuális koherencián alapuló kulturális emlékezet egyeduralma, és a modernitás szemléleti kategóriái, fogalmi rendszere, amelyben elgondolta az irodalmat, a történelmet és minden egyebet, üresen zörgő héjak. A nemzeti irodalmak konceptusai (az irodalom története, az irodalmi kánon, az irodalmi nemzedék stb.) kiüresedtek, a folyamatok fogalmi tudatosításához más szemléletmódra, más konceptusokra van szükség, de ezek maguktól fognak kialakulni, nem én vezetem be őket. Én csak odáig jutottam, hogy nagyon sok minden, amit mi régi vágású modernek ma is reflexszerűen használunk, az újak pedig, ha használnak, csak inerciából  érvénytelenek. Az olyan kategóriáknak, hogy „nemzeti kánon” vagy  hogy egy híres könyv címét idézzem  „nyugati kánon”, semmi értelmük, nincs az a hatalom, amely érvényt tudna szerezni nekik. Hogy mondjuk, milyen műveket nyomnak be az iskolai tanításba, vagy nyomnak ki belőle, „mi kerül a kánonba” és mi nem, tökéletesen érdektelen, semmit nem jelent, semmit nem dönt el. A „posthistoire” szeriális generációit, a technológiai és piaci változások generálta Y, Z, Alpha generációkat ezek az okafogyott, kétségkívül hatalmi politikával színezett huzakodások a „listán”, meg sem érintik. Szóval, igen, egyrészt tényleg önálló irodalmi kozmoszok egymásmellettiségét látom. Az anyanyelv elvont közössége nem képez irodalmi egységet, a modernitás előtt sem képezett, és megfordítva, különböző nyelveken született individuális irodalmakban több lehet a közös, mint az egy nyelven születettek között. Megjegyzem, én mindig is az anyanyelv soknyelvűségének álláspontját képviseltem. A történetiség, az irányzatiság, a korszak, a kánon, a szerzőiség stb., mindezek a fogalmak a modernitás szemléleti módjának feleltek meg, nem pedig valamilyen  urambocsá!  „objektív valóságnak”, amelyet csak „leképeztek”. Egyszerűen nem lehet, vagy engedékenyebben fogalmazva, egyre kevésbé lehet a valóságot a textuális kulturális emlékezet szemléleti formáiban, a modernitás kategóriáiban, műfajaiban megkonstruálni.

**Sokat írtál a mítosztalanított, titoktalanná filézett kultúráról. Az ego önmegsemmisítő szerepéről. A mindent akaró, tehát az önmagát a semmi felé hajszoló egóról. Lehetséges-e váltópont ebben a krízisben, vagy szükségképpeni pályára állt a történet?**

Talán önmagunk szeretetével kezdeném. Az ego ugyanis önmagát sem képes szeretni. Az ego a lehető legnagyobb szeretetlenség. Önmagunkat szeretni nem annyi, mint egónkat szeretni, hanem az életet szeretni önmagunkban is, és semmit nem szeretni, ami nem-élet, márpedig az ego nemcsak nem-élet, hanem maga a halál. Az ego falat emel a bennünk levő élet és az élet egésze közé. Ő maga a fal, amelyen még életjelet adni, átkopogni sem lehet. Kinek? Hová? A másik falnak? A másik egónak? Önimádat és öngyűlölet ugyanarról a tőről fakadnak: az életiszony, az életundor, az életfélelem tövéről. Ez odáig mehet, hogy az öngyűlölet, az önostorozás maga válik állandó kéj- és örömforrásává az önimádó öngyűlölőnek. Nem a másik a Pokol, hanem az ego. De az élet, mint tudjuk, él és élni akar, úgyhogy a váltópont is itt van: a kiszabadulás az ego páncéljából, az életigenlés és az együtt-lét, nem a büszke, az ádáz, az ellenséges elszigetelődés a részlétben, hanem a kiegészülés: az élet egész-ségének helyreállítása, bármit is jelentsen konkrétan ez: ünnepet, játékot, nevetést, lakomát, közös imádságot, művészetet, filozófiát, tudományt és igen: politikát. De senki helyett nem lehet helyreállítani ezt az egységet. Vagy alkalmas rá valaki, vagy nem: vagy megtalálja a módját annak, hogy a Paradicsomban, hiszen mi ezen a bolygón pontosan ott vagyunk, csak az egótól nem férünk hozzá, szóval, hogy a Paradicsomban paradicsomi módon éljen, vagy nem. A mesterséges paradicsomok, a paradicsom-pótlékok ideig-óráig áthidalhatják az értelem, a szabadság és boldogság hiányát, de az elkerülhetetlen ébredések ezekből a nem-valóságokból, és a nyomukban járó másnaposság még inkább kiélezi a a sivárság átható érzését. Ez az érzés azonban nem az életből, hanem az élet hiányából − elsorvadásából, elerőtlenedéséből, fuldokló vergődéséből  fakad. Nem vagyok katasztrofista. Számomra a sivatag, az emberiség spirituális és fizikai önmegsemmisítése csak tükör, amiben épp a szabadulás mutatkozik meg: a katasztrófa tükrében az apokalipszis, sőt, az apokatasztázis, vagyis az új ég és új föld lehetősége, amely pontosan akkora, amekkora a katasztrófáé. Ha arra gondolok, hogy amikor az Egónia című esszémet írtam, 1993-ban hányan voltak azok, akik az életért, az együtt-létért, az új égért és új földért készek voltak tenni valamit, és hányan vannak ma, azt látom, hogy elképesztően nagy a változás: nőttön nő azoknak a földlakóknak a száma, akik akarnak és képesek is tenni valamit az élet „egótlanításáért”, a „megmenthetetlenül személyesnek”  hogy ebből az alkalomból Petrit is idézzem − az egó igájából kiszabadításáért.

**Verseidben, előadásaidban, esszéidben gyakran kap szerepet a politikum, iróniával, szarkazmussal reflektálsz jelenségekre, harcosan bírálsz. Mintha a művészet képes lenne még beavatkozni a világ menetébe, mintha a költőnek (az értelmiségnek) felelőssége lenne a kritikus megszólalás. Az**?

Az „írástudók felelőssége” a múlté. A zolai „J’accuse!” meg a tolsztoji „Nye mogu molcsaty”  Nem hallgathatok! −, de még a szolzsenyicini „Odno szlovo pravdi vesz mir peretyjanyet” (Az igazság egyetlen szava az egész világot maga mellé állítja), mindez a régi jó vagy rossz modernitáshoz tartozik, és vele együtt tűnik éppen el iszonyú gyorsasággal a digitális feledés jeges vizében. Ma nem az írástudók, hanem az írásnemtudók felelősségének ideje jött el, akár tudnak felelősségükről, akár nem vagy nem akarnak tudni. Írásnemtudókon most nemcsak a hatalom embereit értem szerte a világon, akik általában az Írás nem ismerői és tudatos írástagadók, szerződésszegők is, hanem a poszttextuális kultúra összes szereplőjét: az összes képcsinálót. Ezen a terepen az író írásaival labdába sem rúghat, de minden egyébbel, ami kép, ami spektákulum, attrakció, annál inkább. Akkor mit tehet az író? A dolgát teheti, vagyis oxigént, szellemi levegőt termelhet, amivel hozzájárul az élő helyek, az oázisok fennmaradásához, és ahhoz, hogy aki még él és nemcsak látszik, levegőt kapjon a levegőtlenségben. Ha ezt felelősségvállalásnak nevezzük, akkor igen, ezért felelősséget kell vállalnia. Nem fogadom el, hogy írónak vagy tágabban az írástudónak mindenért felelőssége van, hogy ő a társadalom, a nép, a nemzet lelkiismerete, hogy neki kell mások helyett beszélnie. Ez a szerep, a megfélemlíthetetlen igazmondó szerepe a múlté. De azt sem fogadom el, hogy mindenkinek, aki ír, önmagán kívül és az íráson kívül, semmihez és senkihez semmi köze, hogy nincs közös ügy. Ellenkezőleg: csak közös ügy van, a világmindenség egyelőre egyetlen élő bolygója fennmaradásának közös ügye, de ez nem az író lelkiismereti ügye, hanem minden élőlény és élni akaró ember közös ügye. Ez politika természetesen, de nyilván nem abban értelemben, ahogyan ma a „politika” szót borzadva vagy utálkozva szájukra veszik az emberek, hanem a létezés tulajdonképpeni emberi szférája értelmében, ahogy a régi görögök értették, amikor az emberi lényt zoon politikonnak nevezték. Ezt jelenti a politikum számomra a költészetben, semmi többet.

**Végül: hogy vagy ma személyesen és alkotóként? Milyen témába ástad épp bele magad, milyen könyv várható tőled legközelebb?**

Személyesen pár hónapja elég rossz állapotban vagyok, nem is tudom, vagyok-e egyáltalán, vagy csak tevékenykedem, mint egy irodalmi automata… Olyan fundamentális személyes veszteség ért, ami elgyászolhatatlan, és egész hátralevő életemet valamiféle utóéletté változtatta. Végül is ez a dolgok rendje: az embert ennyi idősen, a kijárat felé tartva egyre több veszteség éri. Ha ebben az utóéletben sikerülne még pár dolgot befejeznem, azzal némileg igazolhatnám magam előtt permanens túlélésemet. Leadásra készen áll egy verseskötet, az Elvégre, amit költői pályafutásom lezárásának szánok. De befejezésre, utolsó simításra, tisztázásra vár egy sor monográfia, tanulmánykötet, esszékötet, első helyen az ikonokkal, mindenekelőtt a Júdás csókja ikonográfiájának kelet-nyugati összehasonlító elemzésével, aztán egy szovjet tanulmánykötettel, benne a húszas és harmincas évek szovjet öngyilkosainak rémtörténetével, és a szovjet temetés kultúrtörténetével, van egy ornamentika-monográfia is készülőben és még tíz-húsz félig-meddig kész vagy készülő tanulmánykötet és kismonográfia. Be kellene fejeznem végre El Kazovszkijról szóló könyvemet, és ki szeretném adni a közel tíz éve nyersfogalmazványban heverő terjedelmes irodalmi memoáromat, amely a József Attila Kör felfüggesztésének regényes történetét beszéli el, rengeteg dokumentum, köztük korabeli eseménynaplóm közzétételével. Jobb, ha nem folytatom. Ha ebből a temérdek kéziratból legalább három-négy könyv még beleférne az életidőmbe, abba a bizonyos utóéletbe, akkor elégedetten távoznék a színről.

Jánossy Lajos  Nagy Gabriella
