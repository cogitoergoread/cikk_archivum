---
authors:
- Kardos András
categories:
- Litera
title: "Metakritika"
date: "2020-02-03"
---
> https://litera.hu/magazin/kritika/metakritika.html


A lehetetlent vállalta, amikor bejelentette, megírja ezt a könyvet. Még azt is gondolom, hogy élvezte a lehetetlen kihívást. Olyan feladat ez, mely túlment a „mozgó esztéta”, a kritikus eddigi feladatain.  Molnár Gál Péter Coming out című könyvéről Kardos András írt kritikát.

    Van egy ország, úgy híják, hogy
    Okatootáia;
    Második szomszédja Kína,
    Az első Ausztrália.
    És ez, hogy Ausztr(ál)iának
    Tőszomszédja, vajmi jó!
    Nem lopózhatik be hozzá
    A civilizáció.
    (Petőfi Sándor: Okatootáia)


1. Mindenekelőtt tisztáznunk kell valamit ahhoz, hogy érdemben tudjunk beszélni MGP (mindenki így hívja, nem bennfenteskedés!) könyvéről, méghozzá egy nagyon nehéz dilemmát, melyet feloldani nem, legfeljebb bemutatni tudok. Nem is dilemma ez igazából, hanem az elmúlt harminc év egyik keserves tanulsága: a rendszerváltás után, mivel a mindenkori hatalom és parlament nem tudott dűlőre jutni az ügynöktörvénnyel, miképpen a diktatúra titkosszolgálatival, elhárítórendszerével sem tudtak igazán mit kezdeni, mindezek következtében lassacskán nyilvánosságra kerültek nevek. Volt besúgók, ügynökök nevei, pletykák keringtek, jelentések keringtek, botrányok lettek, volt, akit a nyilvánosságban meghurcoltak, volt olyan, aki belehalt, volt, aki lapítva megúszta és így tovább. Mivel „intézményes” megoldás nincs, kódolva volt, hogy ebből csakis tragédiák, félrecsúszott magyarázkodások születhetnek, amelyek inkább roncsolták a magyar társadalom amúgyis morálisan kaotikus, majd egyre rosszabb mentális állapotát, miközben ügynökök és besúgottak nevei forogtak, elfogadhatatlan magyarázkodások, vagy éppen nehéz kísérletek a megérthetetlen megértésére. Nem voltak sem jó példák, sem jó törvények, melyek segíthették volna a múlt megértését, nem beszélve arról, hogy a közvélemény jelentős része még azzal sem volt tisztában, hogy egy besúgó, vagy ügynök pontosan mekkora szerepet játszott a létezett szocializmus elhárítási rendszerének egészén belül. Született néhány mű, ahol a volt ügynökök hozzátartozója (fia) nagyon tisztességes kísérlet tett arra, hogy megpróbálja feldolgozni apja (anyja) ügynöki múltját, s ezek a regények bizony mindeddig a legfontosabb dokumentumai ennek a hatalmas traumának. Természetesen Esterházy Péter és Forgách András műveire gondolok.

2. Csakhogy a dilemma mélységét és tragikumát (nem mentesen ugyan mindettől, de mégis) nem abban találhatjuk meg, ha más (rokon, áldozat, akárki) ír az ügynökről és a jelentésekről (bár fontos: ez a konstrukció is akkor lett érvényesebb, ha regény formában születik meg), hanem akkor, ha maga a beszervezett személy áll a nyilvánosság elé. Úgy látom, itt feloldhatatlan antinómiába ütközünk: az ügynök maga kellene, hogy egyrészt ítéletet mondjon önmagáról, másrészt elmagyarázza, miként szervezték be, miért hagyta ezt, miket jelentett, stb. Messze nem véletlen, hogy ezek a kísérletek más-más okokból ugyan, de kudarcra vannak ítélve. Nem zajlott le a katarzis a magyar társadalomban. Nincs nyelve és kultúrája annak, sőt, hogy előreszaladjak: nincs meg az etikája annak, hogy egy volt ügynök a nyilvánosság előtt ne eredendően torzan és félrebeszélve szólalhatna meg. És persze a fogadtatásnak úgyszintén nincsenek meg a morális és a kulturális peremfeltételei. Marad a gyűlölködés vagy az apológia. Mivel a megértésnek és a feldolgozásnak nincsenek meg az érték vezérelte (plurális) konszenzus adta peremfeltételei.

3. Még egy előfeltevést kell bemutatnom, hogy az MGP könyvével kapcsolatos kritikám „megértési feltételei” világos(abb)ak legyenek. Magam elfogult vagyok a szerzővel, egyfelől nem túl gyakori találkozásaink során, nekem végtelenül rokonszenves volt, aki elbűvölően sziporkázott és kedves volt, továbbá önirónikus is, de ami ennél is fontosabb: MGP-t én, aki nem vagyok színházhoz értő ember, de néző és olvasó igen, szóval MGP-nél szerintem nálunk senki nem értett jobban a színházhoz. Fantasztikus ismeretanyaga és tehetsége volt a színház minden részmozzanatához, cikkeit akkor is olvastam, ha a darabot nem láttam, röviden: MGP zseniális színházértő volt a számomra.

4. MGP 2004. november 20-án a Népszabadságban a következő Bejelentés című nyilatkozatot tette. „Hetek óta feltételezések terjengenek egykori ügynökmúltamról. 1963-ban valóban aláírtam egy beszervezési nyilatkozatot. Elszámolással önmagamnak tartozom a történtekért. Többet erről mondani nem akarok.” (A Nyilatkozat a most tárgyalandó könyv egyik lábjegyzetében is szerepel.) Nem csupán azért fontos, mert tartalmazza azt a bizonyos mondatot ("Elszámolással önmagamnak tartozom."), amely mondat képtelen és elfogadhatatlan volta miatt, a szokásos felháborodáson túl is nyilván kicsapta a biztosítékot, hanem azért, mert ebből a mondatból két dologra következtetek: Egyrészt ilyen mondat helyesen nincs, ami nem azt jelenti, hogy nem lehet ilyet leírni empirikusan (hiszen itt is le van írva), hanem azt, hogy bármilyen szörnyűséges és aljas legyen valakinek az ügynökké zsarolása (MGP-é feltétlenül az volt), akkor sem lehet a nyilvánossággal azt közölni, hogy én nem tartozom nektek azzal, hogy bemutassam a valót, ha már egyszer beszélek ügynöki múltamról. Ez nem megy, még akkor sem, ha érteni vélem MGP szándékát: senki ne ítélkezhessen felette, pontosabban a melegségével megzsarolt, tíz év börtönnel fenyegetett MGP-t senki ne ítélje meg morálisan, pontosabban MGP joggal érezte úgy, hogy ha ő úgy látta és látja, hogy engednie kellett a zsarolásnak, akkor erről ő nem köteles számot adni. És itt kezdődnek a tragédiái az ügynöki múlt ilyetén nyilvánosságra kerülésének, ugyanis az evidens volt, hogy MGP meg fogja érteni, hogy ezzel a mondattal neki kell kezdenie valamit. Nagyszerű szimata volt, remek esztétikai érzéke, és tudta, hogy ez a mondat nem maradhat önmagában. Nem kellett volna leírni, nem kellett volna nyilvánosságra hozni ezt a mondatot, nem csupán azért, mert igenis tartozik, ha elszámolással nem is, de beszámolással igen, arról, hogy mi történt és miért történt, hanem azért sem, mert ez a mondat mintegy preformálta azt, hogy MGP, miután a TV-ben kissé frivolan nyilatkozott arról, hogy miért nem hozta saját maga nyilvánosságra az ügynökmúltját, eldöntötte, megírja a Coming out-ot, azaz megírja a történetet. Meggyőződésem, noha nem tudom, hogy a könyv megírásának végső oka az a bizonyos mondat volt. Rossz mondat volt, de MGP jelentős esztéta: megérezte a forma szükségletét, megérezte, hogy morális kötelessége ezután megírni a könyvet.

5. Még mindig előzetesen: Ezt a könyvet, nem lehet megírni. Ez még akkor is így van, ha olyan hatalmas tehetségű emberek, mint MGP megérzik, nem elég itt önmagában megírni a beszervezés, a jelentések, a lebukások, történetét, nem elég még az sem, hogy MGP közben a pártlap, a Népszabadság remek tollú, és természetesen nagyhatalmú kritikusa, akinek kritikáitól egy egész szakma retteg, miközben a szerzőnek ellenzéki barátai vannak (a nagyszerű Kenedi János például, akinek egy tanulmánya mikrofilmjét akarta 78’-ban MGP kicsempészni az országból, de Ferihegyen már várták), szóval ennél is mélyebb az ok: az egész kádárizmus belső rohadását kellene úgy megírni egy önfeltáró vallomásban, hogy én egyszerre vagyok áldozat és ügynök, egyszerre vagyok a diktatúra leleplezője és fenntartója, hogy egyszerre barátom a pártlap nagyhatalmú főszerkesztő-helyettese és az ellenzék egyik vezetője, stb., stb., mindezt ráadásul úgy, hogy politikai, esztétikai és morális értelemben koherens legyen a coming out. MGP tudta, vagy érezte, hogy csapdát állított önmagának. A lehetetlent vállalta, amikor bejelentette, megírja ezt a könyvet. Még azt is gondolom, hogy élvezte a lehetetlen kihívást. Olyan feladat ez, mely túlment a „mozgó esztéta”, a kritikus eddigi feladatain. MGP, aki még a Luzsnyánszky Róbert néven írt jelentéseiben is eleven színházi és esztétikai elemzéseket ad a tartótiszt kezébe, aki a fedett lakásokban előadásokat tart a rendőröknek a színház esztétikai dilemmáiról, nos, ő pontosan tudta és érezte: ez a könyv megírhatatlan. Két momentum van, amely biztosíték arra, hogy MGP érzi, tragikus csapdában van. Tehetsége okán megír egy nagyon is emdzsípís könyvet (erről mindjárt lesz szó) másrészt, és ezt a gesztust nagyon sokra tartom: MGP nem akarta kiadni azt, mert érezte és tudta, hogy noha a könyv egyfelől tisztességes beszámoló megzsarolásáról, és ügynöki tevékenységéről, egyben elképesztően szórakoztató pletykák, történetek gyűjteménye, harmadrészt remek színházi és emberi portrék palettája: ha a kádárizmus sokszor nem is olyan vidám barakkját akarom megismerni, akkor a könyv sokat ad, és kellemes, olykor még kacagtató olvasmány, mégis: azt a tragikumot, amely mindezek hátterében meghúzódik, hiába a megrendítő Ronyecz Mária szerelem, a nagy barátságok, a segedelmek, MGP azt az egyetlen könyvet, amit erről meg kellett volna írnia, nem tudta, mert nem is tudhatta megírni. És volt benne emberi nagyság, hogy ezt belátván ne is akarja kiadni. Megemelem MGP gesztusa előtt minden kalapom.

6. A könyv öt fejezetből áll. Az első mindjárt a 2004-es lebukás vagy kibukás utáni gyűlöletkommenteket tartalmazza, néha MGP kommentárjaival, illetve Spiró György kritikáját arról a könyvről, melyben megjelentették Luzsnyánszky jelentéseit. Spiró azt írja, ezek olyanok, akárha MGP kritikáit olvasnánk, még a színházi struktúraváltásra vonatkozó progresszív elmélkedések is részei. A gyűlöletkommentek (melyek egy része arra vonatkozik, hogy MGP egyszer jelentett Latinovitsról, de erről alant) aljas, primitív, ócska gyalázkodások. Hosszan meditáltam azon, MGP mért rakta be ezt a förmedvényt mindjárt a könyv elejére. Megoldásom ugyan nincs, értelmezésem viszont igen: ezzel akarja MGP öntudatlanul is bemutatni, miért nem lehet ezt a könyvet valójában megírni. 2004: bizony bőven az áradó gyűlölet korszaka, remény nincs arra, hogy az átgondolás és megértés hermeneutikai közege legyen a (meg nem írt) könyv olvasótábora. Marad az okádás. Lehet, hogy MGP jól döntött a fejezettel, de még jobban, hogy nem akarta kiadni. Ugyanis, mára a tényleges dráma és tragikum helyett csak epeömlést látunk, még talán az akkori időknél is ocsmányabbat. Hát ez nem befogadói közeg, az igaz.

7. A második fejezetben MGP elemében van, remek portrékat ír, szellemesen, nagy tudással Rökk Marikáról, Eggerth Mártáról, stb. Itt már kezdünk gyanút fogni, hogy a portréíró MGP, a színházi zseni, és a beszervezendő ügynök összefonódik a könyvben, és valóban: a következő fejezet részben MGP homoszexuális magánéletéről szól, és ennek folyományaképpen a 63-as beszervezéséről. „A szoba gazdája fölvette a jegyzőkönyvet. A vendégszerű rendőr szívósan hallgatott. Az idősebb államtisztviselő megsaccolta a rám kilátásba helyezhető börtönbüntetés összegét. Tíz évre taksálta vétségemet.” (Részletektől eltekintek. Megzsarolták). „A hallgatag tiszt átvette a prímet. Megpendítette a kiutat. Választhatok a bírósági eljárás vagy a segítség között. (...) A belügynek kikölcsönzött helységben beszerveztek.” Már látnunk kell a könyv szerkezeti antinómiáit. A borzalmas felvezetés után remek színházi portrék és pletykák, s ezt követi a meleg kapcsolatok leírása és a zsarolás. A következő fejezetben a magán összefonódik a közzel: színház, a portrék, a jelentések, a megírt kritikák egyvelege. Elképesztő anekdoták és maga a lebukás Ferihegyen. Közben MGP végig a Népszabadság kritikusa, rettegett hatalmú ítész, akiről senki nem tudja, hogy közben ő Luzsnyánszky Róbert is. (Noha megteszi, ha kellemetlen kötelezettsége van a lapnál, akkor L. R. szignóval látja el.) A lebukás után 78’-ban kiteszik a laptól, de a vele sose szimpatizáló Aczélt tanácsadói meggyőzik, hogy csakis állásvesztés legyen a büntetés. MGP ide-oda írogat, E. Fehér Pál révén még havi „vörös segélyt” is kap, majd a Szinházi Intézetbe kerül, Almási segedelmével. Itt sem idézek fel anekdotákat, csak megjegyzem, hogy MGP végig figyeli és támogatja az alternatív színházakat (például az Orfeo együttesnek is segít), jelentéseiben pedig ugyanazt az esztétikát képviseli, mint nyilvánosan. Dolgozik többek között Kaposvárnak is. Ebből a tébolyból valóban látszik valami a kádárizmus „vidám barakkjából”.

8. 1966. május 25.-én Luzsnyánszky Róbert a következőket jelentette Latinovits Zoltánról: „A Latinovits-ügy úgy kezdődött, hogy a színész visszaütött, vagyis megsértődve visszaadta szerepét. Mégpedig nem a játékszabályok betartásával utasította el a szerepet, vagyis nem a darab elolvasása után, a próbák megkezdése előtt, négyszemközt az igazgatójával, hanem kétheti próba után nyílt színen, amikor összeveszett a darab rendezőjével. Mindez magyarázható, ha nem is mentegethető Latinovits alkatával, és azzal a türelmetlenséggel, amivel viseltetik munka közben, mindennel és mindenkivel, ami és aki akadályozza munkájában. (…) Ezért a szerepvisszaadásért mindenhol a világban minden időben fegyelmit kapott volna. Más kérdés, hogy ő a fegyelmi tárgyalást eleve úgy irányította, hogy ő maga kérje a szerződés felbontását, amit annál könnyebb szívvel fogadtak el, mert előre bebiztosították a színházat és a szerepkört, Darvas Iván szerződtetésével. (Semmi kétséget nem hagy, hogy Darvas Ivánt már eleve Latinovits sakkban tartása végett vették oda a Vígszínházhoz). Ennek a felmondásnak egyesek valamiféle politikai tüntetésízt igyekeztek adni, jóllehet csak színházi hisztériáról volt szó. Miután Latinovits úgy adta vissza a szerepet, hogy földhöz vágta a darab példányát, ebben szovjetellenes demonstrációt véltek a színház vezetői. Latinovits a fegyelmi tárgyaláson  ismét csak állítólag  azt mondta, hogy éppen ellenkezőleg, egy szovjetellenes gesztustól akarta megóvni a színházat, mivel ennek a darabnak az eljátszása a benne lévő kitételek miatt rossz fényt vet a szovjet emberekre és az ottani életre. (Radzinszkij darabjáról van szó, nem tudom, mire célzott ezzel.) Ezek után szerződés nélkül maradván, a Thália Színház akarta szerződtetni. Mivel azonban eddig is veszett hírét költötték, ez az új botrány közbelépésre indította a minisztériumot, és jelenleg úgy fest a helyzet, hogy Latinovits vidékre fog szerződni egy évre. Luzsnyánszky” Az MGP-t gyalázó kommentek és levelek jórésze Latinovits miatt született. MGP-Luzsnyánszky egyetlen jelentést írt Latinovitsról. Ezt, amit idéztem. Továbbá tíz évvel később írt egy kritikát, a Bozzi úr szerepében az Operettben fellépő Latinovitsról, igaz, igen kritikusat. MGP is és Latinovits is, mind a kettő maga módján, színházi zseni volt. A jelentés azon felül, hogy nemigen árthatott már a színésznek, úgy van megírva, hogy minden sorából érződik: MGP tudja, hogy ki Latinovits. Nem a felmentés, és nem az ítélet okán idéztem a jelentést. Hanem azért, mert látnunk kell, abban a tébolyban, amelyben mind a ketten éltek, hogyan működik a nagyság és a tehetség még akkor is, ha a morál nem tartható tisztán. Amennyi történet idézhető MGP vagy Latinovits mellett, vagy ellen (utóbbi persze nem volt beszervezve) azt kell látnunk, hogy egy „ügynökesztrád” keretében (ahogyan a könyvről írott Bóta Gábor kritikája címében fogalmaz) nem lehet igazából megérteni és feldolgozni a kádárizmus megannyi tragédiáját, morális dilemmáját, emberi sorsát. Egyszóval: a rendszert magát. Sőt, a beszervezettek sorstalanságát sem.

9. „Igazi lelkiismereti problémám (minden undorodásom mellett) nem az informátorsággal volt, erősebben azzal, hogy a Népszabadság munkatársa vagyok”. Jó lenne ezt a mondatot nem félreérteni. Valahol a könyvben MGP anarchistának nevezi magát, és nem jogtalanul. Idegen test volt a pártlap kultúr-rovatánál, miközben mégsem: az a színházi kultúra és ízlés, amit MGP képviselt alapjaiban belefért az Aczél-féle vonalas-realista-liberális katyvaszba. Igaz, Aczéllal nem szívlelik egymást. Aczél időnként letelefonál egy-egy MGP kritika után, hogy miért nem dobják már ki. És nem dobják. Egészen addig, amíg Kenedi tanulmányával meg nem bukik. De akkor sem indul ellene eljárás. Látszik talán, hogy MGP könyve inkább adalék a kádárizmus pocsolyavilágához, mintsem MGP-coming out. MGP megpróbálta, nem sikerült. Örököse nyilván másképpen látja ezt, joga van hozzá. Én azt gondolom, hogy a vállalás, bár a Nyilatkozat rossz mondata után szinte szükségszerű volt, becsülendő. De bizony az előbb idézett kritikus jól olvasott: ez a könyv, mint egész, valóban „ügynökesztrád” (is), mely csupán lehetőségként mutatja fel MGP életének valódi tragédiáját. A könyvet Lakos Anna és Schmall Alexandra szerkesztette és lábjegyzetelte: nagyszerűen. Úgy tudom, hogy MGP hagyatékában van egy monográfia Molnár Ferencről. Azt remélem, annak elolvasása után, MGP főművét fogjuk a kezünkben tartani. Azzal kezdtem, hogy MGP-t nem csupán tiszteltem, de nagyon kedveltem is. Álljon itt befejezésül mostani könyvéből egy idézet, mely azt mutatja: nem akárki volt Molnár Gál Péter. „Hozzáteszem: ha ma ugyanazok között a körülmények között élnénk, és egy szobában két szürke állami közeg megzsarolna homoszexualitásommal, börtönnel fenyegetve, nem azt felelném, hogy az ügyvédemmel akarok beszélni, hanem azt: hol kell aláírni? Akkor is így tennék, ha egyedül maradnék gyáva féreg, és az egyenes útra mindig rátaláló becsületes emberek kiköpnének előttem a Nádor utcában.”
