---
authors:
- Esterházy Péter
categories:
- Litera
title: "Magyar író belép, avagy EU-próbaszöveg – Eurovízió 2024"
date: "2004-05-01"
---

> 2004. május 1, Litera
> https://litera.hu/irodalom/elso-kozles/esterhazy-peter-magyar-iro-belep-avagy-eu-probaszoveg-eurovizio-2024.html

Ebben a pillanatban, van tehát pillanat, amúgy ez sem magától értődő, Magyar Író belép. Hogy melyik oldalról, mindegy, ha lépni kell, lépni kell. Mint aki halkan belelépett. – 20 éve, az uniós csatlakozás napjára jelent meg a Litera Eurovízió című antológiája, melynek szövegeit most újraközöljük. Esterházy Péter, kommentár nélkül. 

Magyar író belép, avagy EU-próbaszöveg (blődlitöredék)
2004

MOTTÓ
Csínom Palkó, Csínom Jankó
Csontos mündungszdeklim
(Karinthy Frigyes)

**Az ÚR hangja: Unom Európát. Kérem a köpenyem. – Tegyük fel, hogy ennek kapcsán nem keveredik a Teremtés kabátlopási ügybe, és megtaláljuk a ruhatári cetlinket is. Akkor hogyan tovább. Hová. A nagyvilágon e kívül. Hej, ráérünk arra még.**

A színpadon Magyarország látható ezeréves műanyagból, nem eldönthető, hogy a bakelit lóhúsra emlékeztető szaga része-e a rendezői koncepciónak, vagy csupán a kelet-európai buhera: vagyis román exportból visszamaradt ipari mennyiségű anyagot sikerült a súgó bátyjának általhozni Marosvásárhelyről, és így ugyan a kakasülőig bezárólag mindenkit hányinger kerülget, büdös az ország, hallik itt is, ott is, hol mint nemzetgyalázás, hol mint nemzeti-keresztény értékrend – de mindegy is, ily módon, anélkül, hogy külpolitikai bonyodalmat, belpolitikai acsarkodást okoznánk, Magyarország látszólag mai képe furmányosan béfoglalja a hegyeken túli örök területeinket, mit nekem Trianon, hülye hekubák, úgy is mint franciák, békazabáló népség, Zsoszpen-levél, azt!, ha neki az, mi nekünk vigasz, megint jól átkúrtuk az egész világot, ha a mondat elejére már nem emlékszünk is.

Nyugoggyá mán le, vaze, egy kicsit. És lenyugszunk.


Tehát bakelit. Gondosan ábrázva van a Duna és a Tisza, melybe a kis Túr siet beléje, mit nekem, ábrázva van, mint tejjel-mézzel folyó ká anyád. A díszletnek ez a finom bicsaklása valami olyasmit tesz, valami van, de nem az igazi. Hogy is hívták, nem Hacsaturján… válámi ván, de, psssz, nem áz igázi… egy Brachfeld Siegfried oroszban. De nem is Lermontov. (Csönd.) Rajkin. Megvan, jól van. Így gondozd a bakelitod.

Ebben a pillanatban, van tehát pillanat, amúgy ez sem magától értődő, Magyar Író belép. Hogy melyik oldalról, mindegy, ha lépni kell, lépni kell. Mint aki halkan belelépett. A játszás tartózkodik a triviális megoldásoktól, noha mind a lócitromot, mind a tehénlepényt illetően szellemes jelzések és történelmi tapasztalatok állnak rendelkezésünkre (hanghatás! színhatás! szaghatás! kisebbségi érzés és nagyszájúság), és kecskebogyóban sem kell szégyenkeznünk. Vacakság volna így rövidre zárni a cselekményt, beléptünk, mibe léptünk be, ha-ha.

Író, azonosulván e csöpp hazával, szintúgy bakelitból, bakelitből?, mely két részből tevődik össze: a Dunántúl és a másik. Az írón ősi magyar ruházati eszközök terülnek el, a Bakonyon és a gyógyító hatású kunhalmokon fodrok, jelesül zsabó. Ennek se oka, se következménye, de a művészet már csak ilyen, nemde.

Mármost a belépés történeti pillanat, ezért a történeti pillanat külön is meg lesz testesítve, felváltva játssza Tony Curtis és Jászai Mari. Esőnapon Latabár Kálmán. A történelmi pillanat ritka, mint a fehér holló. A fehér hollót is Tony Curtis és Jászai Mari játssza.

Kicsit elvesztettük a fonalat.

Ha a fonalat is Tony Curtis és Jászai Mari játssza, esőnapon Latabár Kálmán – havaj. Szívcsakra és szabadság, egyenlőség, testvériség. A Tilos Rádió előtt a keresztény értékek védelmében Dö és egy tetszőleges szocialista politikus, magyar hangja Láng József, felolvassa a Sorstalanságot, a végén cukorkát gyújtogatnak, mert állítólag a káposztás cvekedli forsza az, ezt az Eta nénitől hallottam, meghalt már, elfogyott, mindig úgy hívtuk, Eta, a baszk szeparatista, belepirult, nem kéne ilyen csúnyán beszélni, fiúk, ő volt az, aki miután fölfedeztünk a sufniban egy idegen, girhes beteg macskát, mindenki undorodott tőle, sovány, sárga, gennyes, és hosszasan tanácskoztunk, mi volna a teendő, most akkor csapjuk agyon a szívlapáttal vagy hívjuk ki a köjált, Etuskám, maga mégiscsak egy gyakorlati lélek, akkor ő, vasalás közben, ránk se nézve, maga elé motyogva azt mondta, tessenek neki egy kis tejet kitenni, szóval hogy szerinte az égetett cukortól lesz a cvekedli cvekedli.

Az európai agyat úgy gondoljuk el, mint ahol rend van. Mintha mindőnk fejében kisebb vagy nagyobb mértékben Arisztotelész csücsölne. Na jó, egy kis dionüszoszi, hogy fölálljon, ha van, a farkunk. Bocs. Szeretnénk azt hinni, hogy ha valamire azt mondjuk, európai, akkor azt mondjuk, hogy ismerjük, mint a tenyerünket, és hogy izgatottan vágyjuk megismerni. Hogy azonos és más. Hogy hasonlít, és hogy különbözik. Európai az, amit otthonosnak érzünk, anélkül, hogy unnánk. Ezt szeretnénk hinni. De nem egészen így van.

A rendezés ezt úgy oldja meg, hogy megreped a bakelit, és a repedésen át hideg szél süvít be. A süvítésre külön pénzalapot különített el Brüsszel, csontig kell hatolnia a szélnek, ha nem csontig hatol, az összeg visszatérítendő.

A fehér holló rászáll a belépés mint történelmi pillanat vállára, színészileg bravúrstükk, egy pálya csúcsa. A történelmi pillanat, de semmi haknis túlzás, fenéken billenti Magyar Írót, magyarul seggbe rúgja, aki ettől rövid időre fölélénkül. Szemben vele a közönség.

Hölgyeim és Uraim, mondja gyorsan. Jobb volna, ha meg volna ijedve. Vóna, vóna, ha a templomtoronynak fasza vóna – puff neki, megint keresztényüldözés –, ő volna a nagyapám – ez már egyszer meg van írva, tovább –, és akkor nagyokat sétálnánk együtt, nagyapa és unoka.

Aztán mondd csak, kisonokám, nővéred van-e. Puff neki.

Ez ugyanaz a puff neki. Így azért nem lehet befejezni. Ennél itten több örömóda kell. Nézi a közönséget, az országot, föltételezi, hogy az is őt. Le kellett vennie a szemüvegét, semmit nem lát belőlük, csak a szöveget látja, a szavakat. Szép gondolat. Ha az ország is levette a szemüvegét, akkor vak vezet világtalant. (Csönd.) Eredetileg úgy képzelte, hogy nagy lendülettel belép, kihozza magából a szunnyadó Honthy Hannát, és azt mondja: Hölgyeim és Uraim. Referenciális magyarok. Egyeztessük óráinkat. (Csönd.) Másképp alakult. Talán a bakelit miatt… a bakelit végett… persze hallgatni arany…

Van ünnep, gondolta az író, ezt én írtam, gondolta az író, de valahogy mindig a Balassa Péter hangján hallom. Van ünnep. (Nagy csönd.) Ekkor a történelmi pillanat kedvesen elmosolyodik, ritkán teszik ezt, szemében indulat, szelídség, félelem, szánalom, bátorság, öröm, meg a szeretet és a gyűlölet, majd az ország jövőjét jelzendő előveszi csontos – a kézirat itt megszakad.

(Eurovízió, Litera-könyvek)
