---
authors:
- Tompa Andrea
categories:
- Litera
title: "Tompa Andrea: A jó, a rossz és a színjáték – Alekszej Navalnijról"
date: "2024-03-01"
---

> Első közlés – 2024. március 1.
> https://litera.hu/irodalom/elso-kozles/tompa-andrea-a-jo-a-rossz-es-a-szinjatek-1.html

**Tompa Andrea írása Alekszej Navalnijról és a róla készült filmről a Litera Klubban jelent meg először, egy zárt kör olvashatta. Navalnij halála napján szerzőnk kérésére, a rendkívüli eseményre tekintettel a nyilvánosság is megismerhette a Facebookon. Ma, Alekszej Navalnij temetése napján tiszteletadásként a Litera is közzéteszi.**

A színjáték és a történelem összefonódását, és ennek véres tétjét egyetlen jelenetből ki lehet olvasni: a gonosz, az a banális, a végtelenül álmos és bizonytalan emberi hang a telefonvonal végén, az a hétköznapi alak, akiben semmi feltűnő nincs és nem lesz sohasem, mert nem a cipőjéről vagy az arckifejezéséről ismered fel, mert soha nem fogod észrevenni, beleszól a telefonba, és beszédre kényszerül. Mert a színház – a másik, a játékos kis ördög – napfényre csalogatja, és rámutat ujjával, íme, itt vagy, megragadtalak, itt vagy láthatóan a világ szeme előtt, te, aki láthatatlan akarsz maradni, rejtőzködni, letagadni magad, hogy gonosz munkádat véghez vidd. Csak a színjáték tudja a felszínre csalni a gonoszt, amely rejtőzködni akar.

Nézd a gonoszt, nézzétek a gyilkosom, mutat rá Alekszej Anatoljevics Navalnij, 2020. december 14-én.  A jelenet harmincmillió megtekintésnél jár.  

Cserébe majd a gonosz hamarosan őrá mutat, és eltünteti, elnémítja, láthatatlanná teszi a szigorúan (sztrogovo rezsima) őrzött börtönben. Két és fél évtized láthatatlansága és elnémítása következik, kilencezer nap börtön.

Navalnij felhívta a gyilkosát, és vallomásra kényszerítette.

Az emberi létezés óta használt eszközt veti be, a megjátszást, a színlelést, az átváltozás nagy művészetét. Ő egy ősi histrio, egy igazi színjátékos őrületes, veszélyes tudásával bír. Biztosítás nélkül mutatja be szédületes szaltóit a magasban, átsétál a kifeszített kötélen, és nem zuhan le.

Telefonon felhívja gyilkosát, de nincs egyedül. Jobbról-balról egy-egy ember ül mellette, egy hajnali órán történik mindez, a tiszta időben, micsoda mérlegelések és megfontolások tárgya lehetett az óra, hogy mikor is legyen, amikor sorra megcsörrennek a gyilkosok mobiltelefonjai(nevük is van, de még mennyire, hogy van nevük, hiszen éppen hogy ez a lényeg), talán otthonukban vagy szeretőjük lakásán éri majd őket a hívás. Reggel 6:30 van Moszkvában, a telefonáló 4:30-kor indítja a hívást valahonnan Németországból. A hajnal tiszta idő, hiszen a hirtelen ébredés után kevesebb a hazugság és gyanakvás, még kitart az ágy melege, a maradék gyermeki lét vágya az őszinteségre. A telefonáló többekkel megpróbálkozik, egyszer célba jut.

Már a telefonszám is, melyet a mobil kiír, megjátszott: az „ügynökséghez” tartozó, bizalomkeltő, ismerősnek tűnő számról indul a hívás. Halló, szól majd bele a gyilkos, halló, Artem.

Aki a telefonáló mellett ül, a mesebeli két segítő, mert a hős sosincs egyedül, a hős nem maradhat egyedül, hogy volna képes úgy hőssé válni, a rátapadt magányban, hogy lehetne „ügye” a hősnek, ha egyedül van, a jó nem lehet egyedül, kell hogy legyenek segítői, a róka, a kályha, egy furulya a mesében. Aki egyedül van, az csak magát tudja képviseli, saját ügyét, saját karrierjét. De Navalnij háta mögött millióknak kell lenni, milliárd embereknek, akik mégiscsak a jóra, az igazra, szabadságra vágynak. A két segítő: egyikük a nyomozó, az adatbúvár, aki feltárja a feltárhatatlan nyomokat (a Bellingcat munkatársa), bolgár származású férfi, akivel oroszul tudnak beszélgetni, szlávok, megértik egymást. Másikuk a mosolytalan nő, aki mellette áll, hogy közvetítse Navalnijt a világ felé, oknyomozó újságíró, Putyin palotájának leleplezéséről készült nagy hatású film egyik alkotója. Nevük is van: Hriszto Grozev és Marija Pevcsih.

Navalnij beszélni kezd, a gonosz erő képviseletében Makszimként mutatkozik be az ügynökség részéről, a gonosz segítője ő, állítja magáról, és csak tíz percet kér a beszélgetőtársától. De azt nagyon (ocseny szilno).

A szavak performatív ereje, a hanghordozás, az intonáció, a lüktetés, a beszéd sebessége – megannyi eszköz, amellyel elhiteti: én vagyok az erő, a te felettesedtől jön az utasítás, hódolj be most nekem, nyilatkozz, szóra bírlak, muszáj beszélned. „Makszim” bejelenti, hogy csak a munkáját végzi, így aztán nem lehet túlságosan izgatott, hisz ő is csak egy a banális gonoszok közül, a banalitás nem izgul túlzottan, végzi a munkáját rendesen, nagyobb erők mozgatják, izguljanak csak ők. De azért erőt fejt ki, a másikat maga alá kell gyűrnie. Szóra kell bírnia a gonoszt.

És készségesen áll „Makszim” rendelkezésére a rezsim szürke, eufemisztikus nyelve, amelyen nem lehet kimondani az ölni, gyilkolni, mérgezni szavakat. A valódi szavak sosem mondhatóak ki. A hivatal nyelvén művelet, szituáció, helyzet, körülmények, hibák, problémák, részletek és feladatok vannak. Ölni – ez mindig kimondhatatlan. Lásd: katonai hadművelet Ukrajna megtámadása, végső megoldás a holokauszt.

Negyvenkilenc percig tart a hívás. Ennyi lett végül a tíz percből. „Makszim” a beszélgetőtársát gyomrozza. Egy őrült, világfordító drámai párbeszéd, hangban, hiszen a telefonálók egymást nem látják.

Navalnij a gyilkosával Én és Te viszonyba kerül, azzal az emberrel, akinek neve is van, az azóta nyomtalanul eltűnt Konsztantyin Kudrjavcev, vegyész, az „ügynökség” alkalmazottja, halálos mérgek, porok, vegyi anyagok tudója.

Én és Te, ahogy Martin Buber javasolja, az egyetlen lehetséges viszony, amelyben a Másik szóra bírható és megismerhető. „Az Én–Te alapszót csak egész lényével mondhatja az ember.” Navalnij egész lényével, minden erejével és energiájával van jelen ebben a negyvenkilenc percben. „Makszim”, a telefonáló, aki feletteseitől azt az utasítást kapja, hogy kiderítse, miért, hol, hogyan csúszott el, hiúsult meg a „küldetés”. „Makszim” minden tudásával és energiájával fordul Konsztantyin felé. A beszélgetés tárgya: a meghiúsult művelet, melynek tárgya: Navalnij.  

A Maximot alakító színész negyvenkilenc percen át egy pillanatig sem esik ki szerepéből: sztanyiszlavszkiji beleéléssel dolgozik, nem idegeníti el magától brechti eltartással, Brechtnek egyébként is kisebb a hagyománya az orosz színházban.

„Makszim” mindent tud a különleges műveletről, amikor a tárgy (Navalnij) ellen Tomszk városában merényletet hajtottak végre 2020. augusztus 20-án, mely tárgy repülőre ült, rosszul lett, és ezért a gép kényszerleszállást hajtott végre Omszk városában, ahol kórházba került, majd onnan Németországba szállították. „Makszim” segítője, az elképesztő adatbúvár  Bellingcat nevű szervezet munkatársa mindent a rendelkezésére bocsát, ismeri az „ügynökség” főszereplőit és szerepköreit, működését, kinyomozza mindenki útvonalait, mozgását, pontosan tud hivatkozni a szervezetre.

És „Makszim” ismeri a műveletet – első kézből. Tudja, milyen volt az alsónadrág, amit viselt, amelyre a vegyi fegyvert kenték, hintették, szórták. Hiszen a tárgy egyben alany is – ez a színjáték lényege.

„Makszim” felszólítja beszélgetőtársát: figyelj rám, mondd el pontosan, ezt a feladatot kaptam, nálad vannak az információk. Mindössze egy bekezdésre van szükségem tőled, állítja az elején. Kisebbíti a feladatot és rövidíti az időt: egy bekezdés, tíz perc. Semmit nem nevez meg, morzsolja az ügynökség bikkfanyelvét. A „tomszki művelet milyen okból hiúsult meg ön szerint?” És megerősíti bizonytalanságában a beszélgetőtársát, megérti őt, hogy persze, ezt ő nem tudhatja, de a véleményét kéri. „Nos, leszálltak [a géppel], és a helyzet úgy alakult, hogy... Nem a mi javunkra, azt hiszem. Ha egy kicsit tovább tartott volna, szerintem másképp alakulhatott volna a helyzet”, mondja ki végül ez elkövető. Vagyis ha nem száll le a gép, nem szakítja meg az útját, és a repülőút a terv szerinti három órán át tart, az ügynökség kitüntetett figyelmét övező utassal kapcsolatos küldetés sikeres lett volna. Talán a pilóta nem volt beavatva? Vagy az utaskísérő személyzet?, kérdezhetnénk.

„Maxim” már bizonyára érti, minden világos, de folyamatosan visszakérdez: kimondásra kényszerít. Közben azt játssza, hogy ír, jegyzetel, azért hallgat időnként a telefonba, mondja, mert jelentést kell írni. A visszakérdezés: megerősítés, még további bizonyíték számára, hogy a kimondott szó nem véletlen elszólás, így további finomítást, részletezést, pontosítást kaphat. És mint egy jó hivatalok, „Maxim” újra és újra összefoglalja a hallottakat és megerősítést kér.

„Makszim” időnként a beszélgetőtárs szavába vág, máskor hagyja, hogy a férfi nyögdécseljen, keresgélje a szavakat, vagy épp szavakat ad gyilkosa szájába. Mások szavába vágni hatalmi gesztus, erőfitogtatás, irányítás. „Makszim” a hívás elején fenyegetőzik, hogy világos legyen, kinél van a hatalom, ki a nagyobb erő. Ő a jó hivatalnok, sorszámozza az okokat, amelyek miatt meghiúsult a küldetés. Egyes ok: korai leszállás, kettes ok: túl gyors orvosi beavatkozás, mentés. Satöbbi.

A Maximot alakító performance-művész lágyan is beszél, olykor nevetgél, elgondolkodik, megfontoltan hallgat, amikor kérdés hangzik el. És megnevezi, vagyis nevet ad a dolgoknak. És megfontoltan keresi a nevet.

Hiszen nevet kell adni a gonosznak.

De ő az, aki majd a beszélgetés során merészen kimondja a meghalni szót: „A hotelben vagy a repülőn kellett volna meghalnia?”, kérdi „Makszim”, a tárgy pedig ő maga. A hotelben vagy repülőn kellett volna meghalnom. „Makszim” úgy beszél Navalnijról, mint egy távol lévő tárgyról. Én–Ő viszony ez Buber szerint, tárgy a tárgyak között, egy a sok közül, most épp Navalnij a neve, de ezrek ülnek politikai fogolyként börtönben.  

Az Én–Ő teszi lehetővé mindig, hogy a távollévőt ne kelljen átélni, megérteni, a szemébe nézni, emberként tekinteni rá. Így lehet feladatként tekinteni rá, olyan valakiként, akit el lehet pusztítani.

A telefonbeszélgetésről készült videófelvétel csúcspontja a kimondás, amikor „Makszim” eléri, hogy a gyilkos valljon; ebben a pillanatban a civil színész pedig triumfál: valójában két külön csatornán játszik, igazi idegrendszeri mutatvány szétválasztani csatornáit, a szavakat és a gesztust meg a mimikát, őrült kontrollról szól, vasfegyelemről, az előadóművészek sokat tréningezett tudása ez, hogy két különböző csatornán működjenek, ez már az elidegenítés. Welcome to Brecht. Győztünk, rázza az öklét Navalnij a képfelvételeken (14.42 perc), miközben „Makszim” továbbra is szerepben marad a telefonban.

A segítők arca a felvételen drámai (19. perc): ők nem játszanak, ők azok, akik átélik a tragédiát egész lényükkel, felismerik, hogy kevésen múlt, hogy Navalnij mégsem halt bele a mérgezésbe. Arcukat eltakarják – az ősi gesztus, amely nemcsak megvédi az arcot, de távol tartja attól, amit lát: szemtől szembe állnak a banális gonosszal.

Amikor „Maxim” nyeglén azt kérdezi, a gyilkos milyennek találja őt, vagyis Navalnijt, azt a választ kapja: óvatos, nincsenek fölösleges mozdulatai. A gyilkos jó emberismerő tehát. Mintha csak egy megfontolt emberről, egy jó színészről beszélne – mindent tud, mindent ellenőrzése alatt tart.

„Maxim” győztesen teszi a le a telefont. A gonoszt a felszínre csalogatta, felmutatja a világnak.

De nem azt mondja: „engem” akartak megölni. Az „én” nem én. Nem egy személyes én, egy féltett kincs, egy elveszni látszó férj és apa vagy férfi. Valami más.

Nem engem ölnek, hanem titeket.

„Ti” vagytok, nem én. Ez rólatok szól. De ezt még nem itt, nem ekkor mondja ki.

*

Moszkva felett az ég azonban hamarosan beborul. Navalnij győztesen tér haza, miután lebuktatta gyilkosát, és felépült a vegyi fegyver okozta mérgezésből. Negyven percen múlt, hogy túlélte.

Navalnij úgy dönt, hazatér Oroszországba.

Mindezt már a Navalnij (Navalny) című dokumentumfilmből ismerhetjük meg, melyet a mérgezésből való gyógyulás és az Oroszországba való visszatérés között forgattak le.

Megint egy kényszerleszállás következik, egy újabb, Oroszország a kényszerleszállások helye számára, de ezúttal nincs rosszul egy utas sem. A földi követői várják, akik számára ő a reménysugár Oroszországban – kéretlen, hatalmas tömeg érkezik egy moszkvai repülőtérre, hogy üdvözölje a győztest, aki legyőzte a halált, legyőzte a gyilkosát, le fogja győzni a gonoszt is, reméli annyi ember, aki miatta sietett oda. Az „ügynökség” azonban úgy dönt, a gép nem szállhat le ott és akkor, meg kell akadályozni a tömegtüntetést, hanem egy másik repülőtéren landolhat, ahol kevesebben várják.

Moszkva felett az ég tele van már ezzel a mérgezett levegővel, a gonosz levegőjével. Egy pillanatra látni, ahogy Navalnij és szeretett házastársa, Júlia megszorítják egymás kezét, összekapaszkodnak, most utoljára szabadon. Innen az út egyenesen a börtönbe vezet. Huszonöt év börtönbüntetést kap, szigorúan őrzött börtönben.

Miért ment vissza, miután politikai gyilkossági kísérlet áldozata lett, felgyógyult Németországban, családjával együtt tölthetett időt? Egy államilag elrendelt gyilkossági kísérlet után miért tér vissza a hazájába? Pontosan lehet tudni, mi vár rá, börtönévek vagy újabb gyilkossági kísérletek, a kettő egy.

Azért megy vissza, állítja, mert nem róla szól. Nem ő egymaga mint legjelentősebb ellenzéki szereplő van a célkeresztben, hanem mindenki más, aki ellenzékben van – gondolatban, szóval, cselekedettel és mulasztással is. Erre fog majd figyelmeztetni.

Talán a szentség – ide lehet rángatni vagy könyörögni e szót – nem azt mutatja fel, amit másnak, mindenki másnak tennie kell, követve a szentséget. A szentség inkább azt példázza, vagy jó esetben valósítja meg, amit meg lehet tenni, a határokat átlépve és teljesen kifeszítve, el egészen az összeomlásig. Egy absztrakt gesztusként értelmezhető inkább, nem (egészen) emberi, nem halandói léptékű, inkább héroszi. Navalnij úgy cselekszik, mint aki bizonyítani kívánja visszatérésével: a gonosz igenis elmegy a falig, lássátok a szemeitekkel, győződjetek meg róla. Nem azt mondja, hogy kövessetek engem, hanem hogy ismerjétek fel a világot, amelyben éltek. Ha Navalnij ott marad, ahonnan kényelmesen politizálhat mint disszidens ellenzéki, a drámai felmutatás elmarad. Ez azonban már, a színház nyelvénél maradva, nem Sztanyiszlavszkij, hanem Artaud és a kegyetlenség színháza – önmaga színrevitelének óriási kockázata, a kegyetlenség színháza.

Mielőtt újabb ítéletet hirdetnének fölötte, a filmben Navalnij megfogalmaz egy három pontból álló üzenetet. Minden állítása arról szól, hogy nem én – nem én vagyok a fontos, a politikus, a személy, hanem ti.

Először: azt kéri, hogy az ítéletet, melyről sejteni véli, hogy súlyos lesz, vagyis „sztálini mértékű”, ne nevezzék sztálini ítéletnek. Mintha azt mondaná: minden, ami a múlttal való összehasonlításban elolvad, azt kockáztatja, hogy nem ismered fel benne és általa a jelent.

Másodszor: hogy az ítélet nem róla, nem a személyéről szól. „A célja, hogy megfélemlítsen. Nem engem, hanem titeket.”

Harmadszor: ne mondd azt, hogy nem tehetsz semmit. Mindig tudsz cselekedni.

A Navalnij film végén azt kérdezik tőle, mit üzen arra az esetre, ha megölik. Azt kérik tőle, oroszul fogalmazza meg az üzenetét. „Ha már megengedték, hogy engem megöljenek, akkor azt jelenti, hogy nagyon erősek vagyunk. Nagyon erősek vagyunk, használjuk ezt az erőt. Ahhoz, hogy a gonosz győzedelmeskedjen, elég pusztán a jóknak passzívnak maradniuk. Nem lehetünk cselekvésképtelenek.” Ez a jók mulasztása tehát. A cselekvés, a szavak, a tettek mulasztása.

Alekszej Navalnij 2050-ben szabadulhat legkorábban, hetvenhét évesen. Hogy fizikailag vagy mentálisan mikor roppan össze, mit tesz a rendszer azért, hogy tovább roppantsa gerincét, elméjét, sejtjeit, lelkét, kiszámíthatatlan. Vagy éppen kiszámítható.

Vagy addig összeomlik a rezsim.

Vagy-vagy. Nincs köztes. Vagy a gonosz, vagy a jó. Börtöne addig tart, amíg a rezsim. Ezzel kell együtt élni. Együtt élnünk. Szemtől szemben az abszurddal, ahogy Camus mondja.
