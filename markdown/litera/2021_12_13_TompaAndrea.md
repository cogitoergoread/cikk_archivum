---
authors:
- Szekeres Dóra
categories:
- Litera
title: "Tompa Andrea: Apám nagy versszerető is volt, és bátorított arra, hogy színházazzak"
date: "2021-12-13"
---

> Interjú – 2023. december 13.
> https://litera.hu/magazin/interju/tompa-andrea-apam-nagy-versszereto-is-volt-es-batoritott-arra-hogy-szinhazazzak.html

**Tompa Andreával 2021-ben készítettünk életútinterjút. Ezen a héten őt választottuk a hét írójának, ezen alkalomból ajánljuk újra a Litera olvasói figyelmébe ezt a monstre beszélgetést, melyből nem csak Tompa Andrea műveinek forrásvidékéről, a színházhoz való viszonyáról tudhatnak meg többet, hanem belepillanthatnak egy erdélyi család szövevényes történetébe is.**

**Nagy Gabriella: Kezdjük valahol az elején! Tudjuk rólad, hogy 1971-ben születtél Kolozsváron, de az interjúidban nem sokat árulsz el a gyerekkorodról, a családodról. A beszélgetésünkre készülve olvastunk ezt-azt, például, hogy édesanyád lényegében egy színielőadás alatt hozott világra, vagy hogy egy negyedik emeleti lakásban éltetek, ahová komoly vendégsereg járt, édesapádról pedig tudható, hogy jelentettek róla, vaskos dossziéja van. Felidéznéd nekünk kicsit részletesebben az ő alakjukat és ezt a gyerekkori világot?**

Nem a szüleimmel kezdeném, hanem a nagyszüleimmel, mert nagyon fontosak az életemben. Az apai nagyszülők ága nagy homály nálunk. Azt a nagyapámat nem is ismertem. Egyébként mind az apai nagyapám, mind a nagyanyám orvos volt. A másik nagyszülők, az anyaiak viszont nagyon közeliek, amikor arra gondolok, hogy mi a legnagyobb disznóság az egzisztenciában, akkor mindig azt mondom, az, hogy meghalt a nagyanyám. Bár persze apám vesztesége is óriási. Ez a nagyanyám katolikus, a másik nagyanyám zsidó volt – ki is készítettem nektek a két imakönyvüket, bár az egyikükről erős kétely él bennem, hogy imádkozott-e valaha.

Az anyai nagyanyám polgári világból jött, hozzáment egy székely emberhez, aki mérnök lett. A vágya az volt, hogy festő legyen, festőnek tanult. A nagyapám meg házasságkötéskor kijelentette, hogy nem kell itt pingálni. A harmincas évek második feléről beszélünk, körülbelül ennyi jutott egy nőnek az önkiteljesítésben. Ötven évig éltek együtt, és mindkettejüket szerettem. Biztos nem volt minden szempontból fényes a házasságuk, de tisztességes, rendes emberek voltak. Nagyanyám történetében érdekes még, hogy négyszer váltott állampolgárságot: Monarchia, Románia, Magyarország, Románia. 1910-ben született, és ez a története. Nem nagyon mozdult el sehova, és közben mégis mozgott felette a történelem.

Anyám és apám között elég nagy korkülönbség volt, és a családnak ez a másik ága, az apai nagyon zilált. Persze szinte minden zsidó család története a XX. században óhatatlanul valamiféle eltűnési történet. Az apai nagyapám csángó székely volt, a nagyanyám zsidó. Elég korán elváltak. Nagyanyám szült három fiúgyereket, és 1927-ben azt választotta, hogy a gyerekeket otthagyja, mert a pártmunka fontosabb. Nyilván az sem lehetett valami nagyon fényes házasság, ha a pártmunka izgalmasabbnak tűnt, de ő egy politikailag nagyon öntudatos nő volt, aki ezt a fajta függetlenséget és a cselekvő politizálást választotta – csak hát ezzel felrobbantotta a családot. Apámnak az a sorsa, hogy két éves korában elhagyja az anyja, nagyon nehéz sors.

Anyám és apám Kolozsváron találkoztak, anyám matekot végzett, és tulajdonképpen az én születésemig matektanár volt. Akkoriban kevés szabadságot adtak a nőknek, szülés után rögtön el kellett volna mennie pótvizsgáztatni, amire nem volt hajlandó, ezért felmondott. A matektanári pályájának – legalábbis a hivatalos részének – ott vége is lett. Elvégezte a közgazdaságot, és közgazdász lett a szocialista Romániában, ami ott valami egészen mást jelentő fogalom, mint amit ma ezen értenek. Apámé viszont egy furcsa élet sok hányódással, önkereséssel és ön-nemtalálással, amiben mindenféle van, de főleg írás. Újságíró volt, színházaknak dolgozott, magának írt, tulajdonképpen egy lecsúszó ember volt: alkoholista, aki 1984-ben öngyilkos lett, amikor én 13 voltam, a nővérem 16 fele járt. Apám szeretetteli ember volt, imádtuk, soha nem volt agresszív, de egy alkoholista szétzilálja a családot, nagyon bénítóan hat. Apám és anyám egyébként el is vált. Talán furcsa dolog azt mondani, hogy ezért hálás vagyok, de az azért jó, ha egy szülő a gyerekeket választja, és nem az alkoholista társát.

Laktunk a nagyanyámnál is, aztán anyám rengeteg munkát vállalva önálló életet tudott kezdeni, egy lakótelepi lakásban, de volt egy víkendházunk is, ahova rengeteget jártunk. Apámnak voltak állatai, neki is volt kertje… Tehát az, hogy lakótelepi lakásban laktunk, csak annyit jelentett, hogy ott folyt az életünk, de egy csomó egyéb tér is volt még körülöttünk. Ez a gyerekkori, iskolai történet nagyjából ’89-ig tartott: akkor érettségiztem, és akkor még mindig Romániában vagyunk. Anyám kétszer akart emigrálni Magyarországra, és mind a kétszer azt mondtuk a nővéremmel, hogy ne menjen, ami a mostból nézve azért hülyeség, mert egy ilyen döntést nem lehet a gyerekekkel megbeszélni. Ha én most szorongatónak érezném itt a helyzetemet, és azt gondolnám, hogy el kell menni, nem kérdezném meg a 11 éves fiamat, hogy menjünk-e, mert neki semmi oka nincs elmenni: ha jól érzi magát egy családban, az iskolájában, akkor miért akarna elköltözni bárhová? Anyám esetében mind a két alkalom szerelemhez kötődött egyébként, tehát nem a politikai elnyomásból való menekülés volt a fő ok, bár nyilván az is benne volt persze.

**Greff András: Apai nagymamád, aki a pártpolitika miatt hagyta el a családját, a politikai paletta melyik részén tevékenykedett? Meghatározta az ő működése az édesapád vagy akár rajta keresztül a ti világszemléleteteket gyerekkorodban?**

Ő a Kommunista Pártnak volt a tagja. Ez a párt akkor illegalitásban volt Romániában, és sok magyar – teszem hozzá, magyar-zsidó – tagja van. Ők egyébként Brassó mellett, Zajzonban, egy fürdőben voltak fürdőorvosok. Nagyanyám 1895-ben született, apám pedig 1925-ös, tehát mire eljutunk oda, hogy nekünk, gyerekeknek valami eljusson a tudatunkig, már nagyon mesze van minden. Nagyanyám börtönben is ült, 1943 szeptemberétől tulajdonképpen a kiugrásig börtönben volt – egyébként Tamás Gazsi és Balla Zsófi édesanyjával, de tegyük hozzá, hogy ez a börtön mentette meg az életét. Mert úgy tudjuk – legalábbis a történészi dokumentumokból –, hogy a szamosújvári börtönt ’44. június 6-án este szelektálták, és fölrakták az ott lévő zsidókat a vonatra. És ez a vonat azért nem indult el végül Auschwitzba, mert a partraszállás hírére a börtönparancsnok leállította és visszafordította a szerelvényt. Ez történt Lőwy Dániel kolozsvári holokauszt-kötete alapján. Tamás Gáspár Miklós azonban úgy tudja, hogy az őrök egyszerűen elmenekültek az oroszok hírére. Mi szinte semmit nem tudtunk erről a családi elbeszélésből és erről az egész ágról. 8 éves voltam, amikor nagyanyám meghalt, így amit erről tudok, mind a saját felnőttkori kutatásaimból tudom. Nagyanyám szobájában állítólag József Attila- és Sztálin-kép volt egymás mellett; ezt például Szilágyi Júlia kolozsvári író szokta mondani, és hiszek neki.

Apáméknál tehát három fiúgyerek volt, ebből kettő nagyon aktív volt politikailag az ötvenes években. A nagybátyám magasra jutott, majdnem a miniszterségig vitte, de mindvégig – nyugdíjas koráig – meghatározó pártmunkát végzett. Ő is közgazdász volt, sokan jó embernek tartották, ugyanakkor azt is ki lehet olvasni egy csomó forrásból, hogy rengeteg mindenhez hozzájárult, ami emberek sorsa feletti, nagyon drámai döntésekhez vezetett. Benne volt például Földes László kritikus elítélésében és hasonlókban. Apám szintén pártaktivista volt az ötvenes években, és nagyjából az évtized végén kezdett kiábrándulni. Én már a politikai rendszerből kiábrándult embert ismertem meg, de a megfigyelési dossziéiból, amelyeket ’59-től vezettek, kiolvasható, hogy már akkortájt is kocsmai hőzöngésekben szidta a rendszert. És különösen a nacionalista politikát. Apám egyetemen tanított, amikor megszűnt az önálló kolozsvári Bolyai Egyetem, és úgynevezett egyesítés zajlott le 1959-ben. Ezt az egész magyarság nagyon sérelmesnek élte meg, a megszüntetési politika része volt. Tehát nem a baloldali ideológiából ábrándult ki apám, abból szerintem végső soron soha, hanem a konkrét hatalomból, amely az országot vezette. Különböző legendák szerint, amiket ő maga terjesztett, egyszer együtt utazott Ceaușescuval, és lelökhette volna a vonatról. De ez még az előtt volt, hogy Ceaușescu pártfőtitkár lett. Mindenesetre apám ezt mint egy elmulasztott hőssé válási lehetőséget mesélte. A testvérek között a politikához való eltérő viszonyból konfliktusok is keletkeztek, nagybátyám, Tompa István nemcsak magasra jutott, hanem író is lett, több kötete, regénye, novellája megjelent, miközben apám elvetélt kritikusként, alkoholista hőzöngőként folyamatosan marginalizálódott.

**NG: A szenvedélyes irodalomszereteted az édesapádtól, az ő családjából jön? Kevesen tudják, de már tizennégy éves korodban publikálsz, sorra nyersz irodalmi versenyeket. Voltaképp költőként indulsz a pályán…**

Hát, ezt a mondatot így még sosem hallottam.

**NG: Pedig Szabó T. Annával együtt a legnagyobb ígéretek között emlegettek. Magyarországon viszont ebből szinte semmi sem ismert: itt azt tudják rólad, hogy kritikusként indultál, és aztán regényíró lettél. Pedig az írói pályádnak volt előzménye: publikáltál a Korunkban, az Utunkban, elindult valami, ami aztán félbemaradt.**

Ami az első felét illeti a kérdésnek, egyrészt apám szenvedélyesen olvasott, és több nyelven is, például franciául krimit, Lenint talán németül olvasta. Másrészt meghatározó magyartanárokkal találkoztam már igen korán. Hetedik osztályban jött hozzánk egy új magyartanár, Kiss Éva, aki ugyan csak egy évig tanított minket – gyorsan kirúgták, mert át akart telepedni Magyarországra, mert aki tanárként beadta a papírjait, azt azonnal kirúgták, és akkor utána még várhatott 4-5 évig –, de nagy áttörést hozott számomra az olvasásban. Otthon is rengeteg könyv volt, bár anyámat már nem nagyon láttam olvasni, mert annyit dolgozott – éjjel-nappal, miközben két gyereket eltartott –, hogy utána már nem volt ereje hozzá. De sok könyv volt otthon, és minden elérhető: nálunk nem volt olyan, hogy valamit nem lehet elolvasni. Azt olvastál, amit levettél a polcról.

Apám nagy versszerető is volt, és bátorított arra, hogy színházazzak. Nyilván száz lányból nyolcvannak vannak ilyen vágyai, és szívesen szaval vagy szerepel 13 évesen, aztán ezt sokan kinövik. Én egy csomó verset megtanultam, amatőr színházban, a híres Zsebszínházban is játszottam. Pedig nem szerettem annyira olvasni, 12-13 éves koromig szinte semmit nem olvastam. Kétségbeesett kapálózások voltak otthon, egy darabig anyám olvasott fel, aztán odaadta a nővéremnek, hogy ő olvasson fel, amit a nővérem nyilván utált. Az említett hetedikes magyartanár fogalmazásokat íratott velünk, és arra meg nagyon jó visszajelzéseket kaptam. Írni tehát sokkal inkább volt kedvem, mint olvasni, de ez a tanár azért tett javaslatokat arra is, hogy miket olvassak. Hetedikben olvastam a Csendes Dont. Teljesen kaotikusan olvastam, de akkor valahogy rákaptam. Az a hosszú bevezető szakasz nálam hiányzott az olvasáshoz, nem volt Winnetou, meg Pöttyös könyvek.

**Szekeres Dóra: Mégis te kerültél be az olimpiákon az első ötbe, meg rólad írt az újság.**

Az egy kicsit később volt, kilencedikben. Ez most hetedik, a kettő közti két év volt az áttörés. Elkezdtem olvasni, elkezdtem írni… – igen, akkor már írtam. És ami nagyon fontos még az irodalomszeretetben, hogy tulajdonképpen nagyanyámmal kezdődik, mert ő nagyon sokat mesélt. De nem meséket, hanem az ő szép polgári életét, a harmincas éveket.

**NG: Ezek a történetek megmaradtak neked?**

Nagyon sok megmaradt belőle, igen. Az udvarlókról, meg hogy miért nem mehetett hozzá a Klein Bandihoz, mert az zsidó volt… De őrizgette a padláson a tőle kapott virágkoszorúkat. Ez a katolikus, szeretett nagyanyám, a másikkal nem volt szinte semmi kapcsolatom. És az, hogy ő az egész életét értéknek tartotta, amiről lehet mesélni, a háborúról, a Monarchia-beli életről, mindenféléről, valahogy a történetek ízét hozta el, azt, hogy a történetek izgalmasak. És ebből a sok mindenből tevődik össze, hogy egyszer csak én magam is elkezdtem írni, bár a nagy cezúra 1984 augusztusa, amikor apám meghal, és én utána az írást mint a túlélés eszközét találom meg. Nyilván nem tudtam arról, hogy terápiásan vagy öngyógyító módon írok, de biztos, hogy ennek a nagyon megrendítő és sokáig dermesztő gyásznak egyetlen feloldása az lehetett, hogy elkezdtem írni.

Aztán jött az Olimpia. Arra, akik ott megmutatták  magukat, azért is figyeltek fel mások, mert ez már akkor is nagyon kicsi közösség volt, bár sokkal nagyobb, mint ma. Én nem tudom, hogy ma Magyarországon egy fiatal hogyan tud feltűnni három novellával vagy két verssel, szerintem sehogy. Miközben ez sem valami grandiózus közösség, de ahhoz képest, amilyen a miénk volt, azért mégis sokkal nagyobb. Az irodalomnak pedig egészen más volt a státusa az 1980-as évek Romániájában. Fontos volt, hogy az irodalmat, a nyelvet őrizni, használni kell és lehet, hogy még mindig vannak terek, ahol magyarul lehet beszélni. A nyolcvanas évek közepén ennek nagy tétje volt, mert szűkek voltak azok a terek, ahol meg lehetett szólalni magyarul. Engem az iskolából majdnem kirúgtak, mert egy román iskolából nyertem magyar irodalmi díjat. Ami nonszensz, mert ott nem is tanítottak magyar nyelvet.

**NG: Már a Líceumról beszélünk…**

A Líceumról, igen, a kolozsvári Történelem-Filológia Líceumról, aminek megszüntették a magyar osztályait. Valaha ez Ady-Șincai nevezetű iskola volt, most éppen református kollégium, de az volt ezelőtt háromszáz évvel is. Olyan abszurd helyzetek jöttek létre, hogy egyrészt megszüntetik a magyar iskolákat, de azért nagy nehezen elengednek egy ilyen országos versenyre. De az sem volt egyértelmű, hogy el lehet-e egyáltalán menni erre az országos versenyre egy olyan tárgyból, amit az iskolában nem tanítanak. Nincs egy olyan tanár, aki azt mondhatná, hogy az ő diákja vagy. De aztán szerencsére az iskolák között volt egy úgynevezett szocialista verseny, ahol pontokat lehetett gyűjteni, és arra építettek, hogy ebben a szocialista versenyben ez az irodalmi verseny is számítani fog, az iskolának pontot hoz, és talán nem fog kiderülni, hogy egy olyan tárgyból hoz pontot, amit éppen nem tanít az iskola. Úgyhogy végül elmehettem a versenyre.

**SzD: Akikkel indultál – és voltak köztük ma is publikáló, a magyar irodalomban jelesnek tartott szerzők is –, volt valamiféle közösségetek? Volt egymásra találás?**

Bizonyos emberekkel kialakult közösségünk. Voltak városi, megyei és országos versenyek, az országos legalább egy hét volt, ott spontánul összebarátkoztunk. Semmi más nem vonzott a másik emberben, mint az, hogy vele amúgy is barátkoznék, egy irányban érdeklődünk. És akkor kezdődött el, ami fontos volt nekem azokban az években, hogy – különösen a székelyföldi barátokkal – sokat leveleztünk, mert nem nagyon voltak telefonok, vagy úgyis lehallgatták. Bár a leveleket is elolvasták, de a kamaszok akkor is írnak hosszú leveleket egymásnak… Én a Székelyföldre grandiózus leveleket írtam, illetve kaptam viszont, ezekkel az emberekkel a mai napig fontos a kapcsolatom. Nem számított, hogy ki hol él, hanem inkább az, hogyan találunk barátként egymásra. Volt, hogy néhányan elmentünk együtt kirándulni, volt például egy Olimpiász tábor, amit magunknak szerveztünk, sátoroztunk, jól megáztunk, és mindezt a Székelyföldön. Nekem ez azért is volt izgalmas, mert bár vannak székelyföldi gyökereink, kamaszkoromig teljesen szűz terület volt nekem Székelyföld. Azt sem tudtam, hogyan kell elképzelni. Egyszer-kétszer voltam Brassó környékén, de az nem Székelyföld, voltam Parajdon, nagyapám szülőhelyén, de ez nagyon régi emlék volt. Hogy milyen ez a világ, és ott milyen emberek vannak, hogy beszélnek, arról semmi nem volt meg. Nekem szinte ugyanolyan egzotikum volt Székelyföldre menni, mint talán innen, Magyarországról. Nagyon vonzó dolog volt, hogy meg lehet ismerni valami mást, és meg is döbbentem, hogy ott van tömbmagyarság. Korábban tulajdonképpen nem jutott el az agyamig, hogy ott magyar világ van. Mész az utcán, és magyarul beszélnek az emberek. Csak magyarul. És a boltban is. És a kocsmában is. Ez nekem teljesen új volt, hogy van ilyen világ, és ez egy kicsit otthonosabbá is tette azt az egyébként nagyon undok szagú diktatúra világát, amiben éltünk. Voltak tehát közösségek és nagy barátságok is, amikből persze sok elveszett, de mondjuk a kolozsvári egyetemi munkahelyemen az intézetigazgatóm egy olimpikon, aki két évvel fiatalabb nálam, és most a főnököm. Úgyhogy ezek a kapcsolatok valahogy visszafonódnak.

**GA: És amikor már önállóbban tájékozódtál az olvasmányaidban, még mindig a kamaszéveidben, melyek voltak a kultikus, fontos könyvek, könyveid a barátaiddal?**

Énszerintem nem művekről beszélgettünk, hanem a lelkünkről, és ha művekről beszéltünk, akkor egymáséiról. Mert mindenki titokban vagy féltitokban bütykölte azért a verseit meg a prózáját. Arra emlékszem, amikor egymásnak küldözgettük a poémáinkat meg a próbálkozásainkat. Pedig nagyon sokat olvastunk, és minket talán megkülönböztetett az is, főleg Kolozsváron, hogy jól tudtunk románul – én ugye a román iskola miatt is jól tudtam –, és egy csomó mindent románul olvastunk, főleg olyasmit, ami akkor még nem jelent meg magyarul, és ha meg is jelent, akkor sem feltétlenül jutott el Kolozsvárra.

**GA: Mondanál példákat?**

Az első egy kultikus könyv volt, és nem gondolom, hogy jó. John Fowles: A mágus. De a Godot-ra várvát is románul olvastam először, mert nem fértem hozzá magyarul. Borgest először szintén. Korán megjelent románul, egy darabig őrizgettem is a kötetem, de aztán olyan parttalanná vált a könyvtár, hogy úgy gondoltam, Borges románul már biztos nem fog kelleni. Cortázárt is románul olvastunk. Érdekes módon a német szerzőket meg magyarul. Emlékszem, a romántanárnőm iszonyatosan dühös lett, amikor meglátta a kezemben Az üveggyöngyjátékot, merthogy én azt elolvashatom, a romántanár viszont nem, mert románul még nem jelent meg. Ő valahogy egy furcsa versenyt érzett közöttünk, hogy nekem van még egy nyelvem, ami neki nincs.

**NG: Aztán elérkezünk 1990-hez, amikor túl vagyunk már a forradalmon, amit egyébként te államcsínynek hívsz... Meglepő módon úgy döntesz, hogy a budapesti ELTE-re fogsz felvételizni magyar-orosz szakra. Azért mondom, hogy meglepő módon, mert éppen kinyílik a világ Romániában, és valami új kezdődik el, egy izgalmas és vonzó helyzet, amiben fontos vagy érdemes lehet benne maradni, ráadásul volt körülötted egy inspiráló közeg is, amelyben otthon és jól érezted magad. Miért döntöttél mégis úgy, hogy Magyarországra költözöl?**

Elkezdtem egyetemre járni Kolozsváron már 1989-ben, és tényleg csoda volt, hogy fölvettek: 7 hely volt az egyetemen, és 150 jelentkező. Fölvettek magyar-orosz szakra, a magyar szak nagyon jó volt, az orosz gyenge. Ott volt Cs. Gyimesi Éva, Péntek János, és egy csomó nagyszerű tanár, de én tulajdonképpen, azt hiszem, már a félévi vizsgáimat sem tettem le, vagy csak éppen hogy valamit. 1990 márciusában vagy februárjában volt Debrecenben egy diákkonferencia, oda elmentem. Mészáros Sándor szerint mi ott találkoztunk először, ami biztos igaz, de én nem emlékszem rá, mert annyi ember volt ott, és egyáltalán: először hallottam olyan szavakat, hogy diákjogok. Életemben nem hallottam, hogy vannak diákjogok. Annyira sokkoló volt minden, ami történt abban a néhány hónapban, minden új volt, és minden percben mindenféle új keletkezett, én pedig csak azt éreztem, hogy még többet akarok ebből az újból látni és hallani. Valahogy úgy tudnám megértetni, hogy gondoljátok el, hogy most lezárják Magyarország határait 10 évre, 11 év múlva meg kisétálhatsz az országból. Biztos, hogy ki akarsz sétálni, és lehet, hogy nem csak ki akarsz ugrani egy napra Bécsbe, hanem azt mondod, hogy fú, akkor menjünk el innen tartósabban. Mert azért börtön volt az a Románia, ezen nincs mit szépíteni. A szabad mozgás lehetősége rendkívül beszűkült volt. Emlékszem, hogy ’89 végén elmentem Temesvárra, és a vonaton úgy igazoltattak, mintha háborús helyzet lett volna. Magyarországon kétszer voltunk 18 év alatt. És egyszer sem voltunk Bukarestben. Bukarest nem a mi fővárosunk: ezt a mondatot a múlt embere mondja, a mostani diákjaimon például nem így tapasztalom. Tehát annyira zárt volt ez a világ, hogy amint lehetett, elmentem. Meg hát otthonról is jó volt már elmenni. Az úgy normális, hogy az ember el akar otthonról menni ebben az életkorban. Nyilván nagy ugrás volt. Egy pici hívogató dolog biztos volt még az egyetemben: azt hallottam, hogy aki orosz szakos Magyarországon, elmehet Oroszországba tanulni, és én mindenképpen el akartam menni, de hogy miért, azt most nehéz volna megmagyarázni, csak mindenképpen el akartam menni oda. És voltam is, kétszer fél évig.

**NG: Hol?**

Péterváron, mind a kétszer. Ráadásul – ekkora hülyét! – az első alkalommal Pétervár még a Szovjetunió volt. Mielőtt kilehelte a lelkét a Szovjetunió, mi azelőtt voltunk ott részképzésen, és pont ugyanaz a nyomor volt, mint Romániában a nyolcvanas években. Annyira abszurd volt! Miközben odavágytam, és csomó nagyszerű dolgot is tapasztaltam, az a világ a maga politikai rendszerével ugyanaz a horror volt. Persze aztán, amikor ’95-ben másodszorra voltam, már egy egészen másik világot láttam: egy vadkapitalistát. Az orosz szak tehát felértékelődött, viszont megfordult, amit Kolozsváron tapasztaltam. Ott volt az a finom, jó magyar szak, ahol személyesen ismertek, szerettek mindenkit, itt meg volt az ELTE-n egy olyan magyar szak, ahol mint egy masszába beleolvadtál, senki nem tudta a nevedet – azt hiszem, harmadév közepén sem tudta egyetlen tanár sem a nevemet –, és ez nagyon nehéz volt.

**SzD: Segítette neked valaki ezt a váltást? Voltak itt rokonaid esetleg, akikhez fordulhattál?**

Nem. Akkor már nem éltek. Nagyanyámnak volt ugyan egy fogadott testvére, de már akkor nem élt. De persze voltak pasik, szóval mindjárt lettek úgymond rokonok. Meg tulajdonképpen sok erdélyi volt akkor itt hirtelen az ELTE-n. Nem tudom, minek köszönhetem, hogy fölvettek, mert nem voltunk annyira fényesek. Ugyanannak a felvételi követelménynek kellett megfelelni, mint a magyarországi hallgatóknak, nem volt egyszerű felvételi, és én mindig rosszul bírtam ezeket a helyzeteket. Valahogy felvettek, a nővéremet meg nem vették fel, pedig jobb volt nálam, ami nehéz helyzetet eredményezett. Az oroszra meg nyilván vadászták a hallgatókat. ’90-ben senki nem akart már oroszul tanulni Magyarországon, ami azt eredményezte, hogy az orosz szakon kevesen voltunk, és egy csodálatos elitszak volt. Amilyennek vágyod, hogy egy egyetem legyen. Kevesen vagyunk, rengeteg tanár, iszonyú figyelem, fél évig Anna Karenina, ami szem-szájnak ingere, mindent megadott a szak, még két félév ószlávot is meg hasonlókat.

**GA: Az egyetem alatt folytattad az írást?**

A publikálás abbamaradt, az írás viszont nem. Az írás sosem maradt igazán abba. Csak a publikáló és bizonyos értelemben ismert, egy szűk közegben ismertségre szert tett énemet hagytam magam mögött, azt gondoltam, valahogy újra meg kell méretődni – majd. Sokáig tartott, amíg elő mertem valamivel hozakodni. Eszemben sem volt publikálni, írtam, írtam, mindig írtam rengeteg verset meg mindent, és ehhez a bölcsészkar jó táptalaj, lehet például alkotni a könyvtárban. De a publikálás nem jutott eszembe, meg nyilván az a közeg is kiesett, hogy Utunk, Korunk, Igaz szó, és az összes többi erdélyi lap. Azt sem tudtam, hogy itt mi van. Vagy amiről hallottam néha, azok félelmetes, komoly lapok voltak, ahova a küszöbig nem érdemes elmenni. Ez az ijedelem sokáig tartott, és nem ismertem senkit, aki mentorált volna. Korábban otthon rengeteg ilyen ember volt. Kányádi Sándor bácsi, Balla Zsófi, Szőcs Géza, mielőtt emigrált volna, Szilágyi István, ott mindenki gardírozta az ifjakat. Mózes Attila, meg az újságoknál a szerkesztők… Ott az folyt, hogy bevittél egy kéziratot, és rád volt szánva néhány óra. Kezdőként.

**NG: Nem volt olyan tanárod magyar szakon, akihez odavihettél volna egy novellát?**

Senki. Annyira személytelen volt az a szak… Jó, bennem is volt fék, hogy nem fogok odamenni egy kézirattal egy tanárhoz, mert korábban ezek a közegek inkább megteremtődtek. Kányádi Sándorhoz sem mentem oda, hogy jó napot kívánok, van két versem. Andriska, Kányádi fia osztálytársam volt, amikor kiderült, hogy írok, Sándor bácsi üzente, hogy látogassam meg, másféle rítusok voltak. Egyszer orosz szakon, ötödévben mondtam Szőke Katalinnak, hogy írok, azt mondta, mutassam meg, sokkal később meg is mutattam, miután eltöltöttünk jó néhány évet együtt. A magyar szakon nem volt senki, akihez úgy éreztem volna, oda lehet menni.

**SzD: És mennyire volt ez a számodra akkor új, tágabb értelemben vett budapesti közeg idegen? Befogadó volt, vagy inkább ellenséges?**

Sok szintje van ennek. Adminisztratíve nem volt könnyű itt maradni, ma sem könnyű mondjuk egy afgánnak ezt megoldani. De ezzel azért boldogultam. Van egy román mondás, hogy román vagyok, és megoldom. Erről szólt az egész szocializációm, hogy ügyeskedni kell. Papírokat is elő tudtunk állítani. A saját közegem, a barátaim majdnem mind kisebbségiek voltak. Többen jöttek orosz szakra Kárpátaljáról, nyilván adta magát a nyelv, aztán ott voltak az erdélyiek, bár én nem laktam az úgynevezett erdélyi kollégiumban. Volt egy-két fiatal tanárom, akik támogatóak voltak, és nem tettek senki között különbséget. És ez fontos volt. És voltak nagyon idegen helyzetek, például amikor az ember egy baráti meghívásra elment egy széderestre, ahol azt sem tudtam, hol vagyok, vagy hogy kerülök oda, mi ez, ami körülöttem történik. Ez is baráti közösség volt, csak én ilyesmit nem ismertem Kolozsváron, nem voltak ilyen kapcsolataim.

Nem hiszem, hogy a világ ellenséges lett volna. Persze a piacon időnként románoztak, de az inkább egy nem szűnő ellenségeskedés valami mással szemben. Hanem inkább tüskések voltunk, óvatosak, visszahúzódóak, és nem mentünk bele olyan helyzetekbe, ahol valami kiderülhet rólunk. Inkább azokat a biztonságos köröket kerestük, ahol egymást tudjuk támogatni. Nekem a legjobb barátaim az első tizenöt évben kisebbségiek voltak. És ez teljesen természetes. Miközben az évfolyamtársaim sokszor nagyobb csoportokban is eljöttek Erdélybe, és velük is össze tudtunk barátkozni. Főleg, hogy megmutattunk valamit abból, kik vagyunk. Vagy beállítottunk egyszer tizenhárman – anyámnak mondtam, hogy sokan megyünk, azt gondolta, négyen, de hát tizenhárman mentünk –, és lefoglaltuk a tömbházlakást. Ezek a helyzetek segítették, hogy legyenek kapcsolataink. De azt hiszem, a kisebbségi állapot olyan, amit az ember mint egy irtó nagy uszályt húz egy darabig magával, és ebből egy kicsit megkönnyebbedni nagyon hosszú folyamat. Ez tehát inkább belőlünk jött. Mert hiszen bennünk nem volt… – nem tudom, miért beszélek többes számban… –, nem volt igazán semmi látványos. Nem voltunk azonosíthatóak. És nyelvileg is egyre kevésbé voltunk azok. Eleinte nyilván volt egy érezhető nyelvjárásunk, meg emlékszem, hogy mai magyar leíró nyelvészet vizsgán, amikor dialektusban ragoztam a játszani igét, négyest kaptam, amitől olyan dühös lettem, hogy eldöntöttem, otthagyom a szakot. Ez a helyzet nem mérhető egy olyan kisebbségiéhez, akin látszik is, hogy más. De a közeg sosem volt nagyon barátságos Magyarországon, tegyük hozzá. Miért pont a románokkal legyen az?

**GA: Gondoltál arra, hogy ezeket a korai szövegeket valamikor publikálod?**

Nem, legfeljebb majd a nyolcvanadik születésnapomra, hadd mulasson a nép, hogy olvas ezekből a naivitásokból. Nem mintha ezeken kívül ne írtam volna sok naivitást, de ilyen szemmel soha nem néztem még. Amikor legutóbb kutattam az Arcanumban, kerestem valamelyik cikkemet, belefutottam ezekbe a kamaszkori írásokba is. Ott van minden.

**NG: Megtaláltuk.**

Hát, örülnék, ha nem ezzel fényeznétek a hírnevemet.

**NG: Egyébként nagyon érett szövegek, főleg ahhoz képest, hogy 14-15 évesen írtad ezeket.**

Sajnos igen. Meghalt az apám 13 évesen, és egyből felnőttem. Lehet, hogy az írás szempontjából ez jót tett. De emberileg… ha én arra a gyerekre gondolok, akkor azért lehetett volna jobb gyerekkora, kamaszkora. Ezért olvastam én a Csendes Dont, ott és akkor elvesztettem a gyerekkoromat.

Néha egyébként rendeztem szép kis autodafékat, összegyűjtöttem, hogy mire nincs már ezekből szükség. De aztán mindig maradt egy másodpéldány, egy nagy kalapdobozban vannak lent a pincében, ami száraz, és nem hiszem, hogy bántják az egerek. Azért őriztem meg ezeket, mert a részei annak, ami én vagyok. De nem nagyon izgatnak, nem tartok ott az elszánásban, hogy belenézzek, mert biztos elszomorodnék vagy megrettennék. Különösen a nagy bánatokról, szerelmi csalódások közepette írt művekre gondolok, azokhoz még nem vagyok elég öreg, hogy jól viszonyuljak hozzájuk. Majdnem húszévnyi szövegről beszélünk, nagyon kevés van meg belőlük digitális verzióban, csak olyan 2004-től kezdődően. Egyébként erényemnek tartom, hogy rengeteg dolgot el tudok dobni, de ezek fontosak számomra, meghatározzák, aki vagyok.

**GA: Beszéljünk egy kicsit a színikritikáidról, azok nyelvéről, tónusáról. Jól temperált a nyelvezetük, se az nem volt jellemző rád, hogy lángoló jelzőkkel írtál volna arról, ami lelkesített, de fordítva sem: hogy ha markáns negatív véleményt fogalmaztál meg, akkor számos kritikussal ellentétben nálad sosem volt olyan, hogy élvezettel verbálisan belevágod a kést és megforgatod benne. Ugyanakkor az a fajta kritika sem jellemző rád, amely leválik a tárgyáról és önmagára, a stílusra irányítja a figyelmet, a szépirodalom felé tolva ezzel a szöveget. Ez pedig különösen annak fényében furcsa, hogy te a szépirodalom felől indultál és mindig is jelen volt az életedben. Kritikusként viszont mintha tudatosan nem akarnál ilyen szövegeket írni.**

A pontosságra törekedtem, de az irodalmiságra egyáltalán nem. Nyilván egyrészt azért, mert azt kiélhettem máshol, volt egy másik játszóterem. De az én kritikaideálom egyébként is szikárabb, szárazabb, szenvtelenebb. Tehát ahogy mondtad, mindig középre lőttem be magam. És nem azért, mert nem tudok se felháborodni, se lelkesedni, hanem nem tartottam ezt a kritika, az én kritikám eszményének. Mert azt hiszem, ahogy elkezdek valamit csodálni, létrehozok egy hierarchiát önmagam és a mű között, ami nem tesz jót a kritikának, mert a kritika alárendeltté válik, ugyanígy a negatív esetében is. A kritika feladata pedig az, hogy egyenlő viszonyban maradhasson a művel, nem csodál és nem helyezkedik fölé. A csodálat is bénító szerintem abban az értelemben, hogy képtelenné teszi a megszólalót az igazi párbeszédre. Persze a magyar színházcsinálók 99,9 százaléka azt fogja mondani, hogy mi soha nem leszünk egyenlők, de én azt gondolom, hogy az én kritikusaim is egyenlők – nem velem, hanem – a művel, amivel beszélgetnek, nem jobbak és nem rosszabbak, hanem egy igazi mellérendelő viszonyban kell lenniük vele. Valamiért azt gondoljuk, hogy a mű több. De miért több? A saját nemében egy kritika is több. Ez nem hierarchia, még akkor sem, hogyha egy kritika ötezer karakter.

Ha így van, ahogy mondod, annak örülnék, bár már ez múlt idő, mert nem látom már magam a kritikusi székben, vagy nem tudom, hogy visszavisz-e valaha valami oda, de nekem ez volt az ideálom. Menet közben jöttem rá, hogy így szeretném csinálni. És amikor erről tanítok, ezt tanítom, és a saját kritikusaimban is – bár nem akarom erre fordítani a beszélgetést – szeretem, amikor ezt látom. Hogy nem szarnak a fejemre, vagyis nem rúgnak a műbe, de nem is faragják meg a szobrát.

**GA: Hosszú évek óta írtál már kritikákat, mielőtt az első regényed megjelent. A kritikákban kidolgozott markáns nyelvhez képest abban a mondatformálás nyelvezete teljesen más. Nem okozott nehézséget, hogy a bejáratott tudás nem alkalmas arra, amit csinálni szeretnél a regényben?**

Hát igen, nem alkalmas. De ez föl sem merült, hogy nekem volna már egy eszközöm. Mert az másra való. A kapával nem lehet ásni, gereblyével sem. Mint amikor meglátom egy szövegen szinte egyből, hogy irodalom vagy újságírás-e. A nagyon jól megírt kritika, az nem irodalom. Még akkor se, ha a magyar színikritika-írásnak van egy ilyen hagyománya. Ez egy alkalmazott műfaj. Tehát nem gondoltam, amikor elkezdtem írni, hogy én már tudnék valamit. Persze, valamilyen szinten edzőterep a kritikaírás, a disszertáció, a kutatás – valamit hozzá tud ahhoz tenni, hogy mondatokat írjál, de attól nem születik meg az irodalom. Ott valami másnak kell történnie, és azt a mást csak immanens módon, belülről lehet kiásni. Szóval nem gondoltam, hogy tudok valamit.

Az viszont sokat segített, hogy kritikusként már volt egy pályám. Volt már egy szék alattam, amire szívesen ráültem. Nem volt akkora tétje az irodalomnak, nem ez volt az egyetlen eszközöm, amivel valamiféle sikert érhettem el. Belső sikert, vagyis azt, hogy képes vagyok kifejezni a véleményem és létrehozni egy szöveget. Mert külső sikert soha semmilyet nem értem el kritikusként. Az irodalom megmaradhatott valami szabad dolognak, amibe bele volt kalkulálva, hogy egyáltalán nem jön össze. És persze éppen emiatt nagy gyanakvás is vette körül az első könyvemet. Nehogy már pont egy kritikus írjon egy regényt! Hogy miért gondolja minden újságíró, hogy tud regényt írni? Ha könyvelő lettem volna, biztos nincs ilyen felvetés.

**NG: A színházzal való foglalkozás, a színikritikusi múlt, a szemlélet azért hasznosítható volt prózaírásnál is, nem?**

Abszolút. Jövő héten készülök egy táborba, ahol írást tanítok, és dramaturgiával is fogunk foglalkozni. A dramaturgia iránti érdeklődésem egyébként nem is a kritikaírásban gyökerezik, tanárként kezdtem el a drámastruktúrákkal foglalkozni. Szerintem alkotóként rengeteget lehet meríteni egy másik művészeti ágból. Nyilván a sajátból is, de ott az ember általában elkezdi a kapott mintákat reprodukálni. Egy másik művészeti terület sokkal gazdagítóbb, olyan tudást tud hozni az irodalomba, amit az nem tud megadni. Mert ha a kortársaimra figyelek, arra, hogy ők milyen nagyszerű dolgokat csinálnak, akkor olyasmire figyelek, ami már elkészült. Azok az utak már járhatatlanok, arra már nem lehet menni, amerre valaki más elindult. Ezzel persze nem azt mondom, hogy minden mű forradalmat csinál. Viszont lehet tanulni a kortárs filmből, színházból, vagy mint Szvoren Edina – akinek hatalmas zenei ismeretei vannak – a zenéből. A kortárs művészet bátorsága, amely felhatalmaz arra, hogy az ember bátor legyen, mindez igazi erőforrássá válhat, hogy merjünk megcsinálni dolgokat. Egy másik író munkáját lehet csodálni, de nem tudunk alkotó módon magunkba szívni dolgokat. Az innováció az, amiből íróként ki lehet venni valamit.

**NG: Biztos ezren feltették már neked azt a kérdést…**

Hogy miért nem írok drámát? Sokféle válasz van erre. Nyilván egy darabig az is válasz volt – de ezt már teljesen kivettem a rendszerből és nem tartom igazinak –, hogy ha én drámát írok, és eljátssza a Nemzeti Színház, akkor hogyan fogok kritikát írni a Nemzetiben játszott többi darabról. Akkor vége van a kritikusi karrieremnek. Aztán a kritikusi karrieremről én magam kezdtem lemondani, úgyhogy most már lehetne drámát írni, de az az igazság, hogy soha semmi nem jutott eszembe drámai formában. Kérdés lehetne az is, hogy miért nem írok novellát, verset.

Egyébként amellett, hogy tényleg sosem akartam drámát írni, sokszor eszembe jutott, hogy rendeznék, vagy szerepelnék. Nekem alkatomtól is idegen a közösségi alkotás, alapvetően egyedül szeretek lenni és gondolkodni, alkotni, tehát ott valamit át kéne törni. Valahogy úgy, hogy „írta, rendezte, eljátssza Tompa Andrea”. Volt arról szó egy rendező barátommal, hogy csináljuk meg itt a kertben a Cseresznyéskertet, azt el tudom képzelni magamnak, de azt, hogy írok egy drámát, és elküldöm egy színháznak, ennek semmi értelmét nem látom, pedig szoktak megkeresni színházak.

**GA: Ezek szerint az első regényedig eltelt időben született írások is már mind a nagyepika felé vezettek?**

Nem. Írtam én rengeteg verset, esszét is, de ezek mostani szempontból csak szórakoztató irodalomnak jók. Nagyon furcsa esszékkel kísérleteztem például. Irodalmi jellegű, igényű esszék voltak, miközben ma már azt tartom magamról, hogy képtelen lennék esszét írni, mert abból vagy tanulmány lesz, vagy valami más. Nem is értem, hogy miről írtam ezeket, hogy mi is az írás tárgya. 

**NG: Akkor mégis megvan a titok, hogy hol billen át a dolog, és születik meg az első, több száz oldalas regény, A hóhér háza...**

Annak volt egy előzménye, amiből van vagy száz oldal. Azt olyan ’96-97 körül írtam, vittem is be belőle az ÉS-be részleteket, de végül nem jelentek meg, bár kaptam lehetőséget publikálásra, de annyira megijedtem, hogy hazamentem és többet nem mentem vissza… Egy fura, ironikus történet volt egy apáról és egy diktatúráról, nagyon erősen Hamvas Béla-i hatások alatt íródott. Akkor kezdtem el írni, amikor ösztöndíjjal voltam Péterváron, és már megőrültem attól, hogy minden cirill betűvel van, és mindjárt elfelejtek magyarul, ekkor találtam meg a Karnevált a könyvtárban. Aztán A hóhér házának egy még jobban a prózára ráfutó változata az volt, amikor ezt az egymondatos formát kipróbáltam mindenféle történeteken, ez már prózaszerű volt. Ez volt az, amit végül megmutattam Závada Palinak, aki azt mondta, hogy a forma rossz, de van anyagom. Nem értettem pontosan, hogy a Pali mit is gondol. Hogy nekem lenne anyagom. Hogy úristen, van valamim íróként?  Aztán ráfutottam a regényre, 2007-ben írtam meg.

**NG: A hóhér háza befejezésében adott neked bátorságot, hogy megjelent például Dragomán Gyuri A fehér királya?**

Recenziót is írtam róla. Nem sokáig írtam irodalomkritikát, de két könyvvel való találkozás erősen hatott rám. A fehér király volt az egyik. Mély hatással volt rám, hogy erről lehet beszélni. Olyan volt, mint egy engedély. A másik Demény Péter Visszaforgatás című könyve volt. Az is egy visszakeresés, apatörténet. Mindkettő egyfajta felhatalmazó szöveg volt számomra, ami azt súgta, hogy az én történetem is értékes lehet. De szoktam keresgélni, hogy hol is van az a pont, amikor az embernek már van egy kézirata, és azzal el is megy valahova. Hogy ez hogy van.

Sokat jelentett, hogy Nagy Bogival, aki akkor még a Jelenkor folyóiratnál volt (Nagy Boglárka, a Jelenkor folyóirat egykori szerkesztője, most a Jelenkor kiadó szerkesztője – a szerk.) összefutottunk egyszer a Dráva utcában. Épp mentem futni a szigetre. Kérdezte, hogy' vagyok. Én pedig erre azt válaszoltam, hogy írtam egy regényt. Annyira hülyén hangzott. Egyébként Bogi volt az első olyan szerkesztő, aki nagyon keményen szerkesztette a színházi tárgyú írásaimat, rendesen dolgozott a szövegeimmel. De amikor összefutottunk, nem az volt a fejemben, hogy ő egy prózaszerkesztő, nem önös érdekből mondtam én ezt, hanem csak pillanatnyi lelkesedésből. Ő pedig azt válaszolta, hogy elolvassa, amit már azért hallottam mástól is, de ő tényleg elolvasta, és a Jelenkorban megjelent belőle egy fejezet. Azt pedig hosszan tudnám még folytatni, hogy mi mindent köszönhetek Boginak, hogy mit tett értem és a könyveimért. Nélküle mi most nem beszélgetnénk.

**NG: Visszakacsintva kicsit az orosz szakra: úgy tűnik, az életművedben kiemelt szerepe van a monumentális regények szerzőjének, Tolsztojnak…**

Hát igen, ha fiúnak születek, András lettem volna, Andrej Bolkonszkij miatt. Ez, azt hiszem, elég sok mindent eldöntött. Apám volt a Bolkonszkij-rajongó, és ha pszichologizálom magam, akkor mindaz, ami apám nem lett, én az lettem. Én ez a helyreállító típusú gyermek vagyok, aki az elődök hibáit javítgatja. Ugyanazon a pályán mozgunk… Sőt, pár éve elkezdtem festeni is, úgyhogy a nagyanyám hibáit állítom helyre. És mindez nagyon jólesik. Szóval apám rajongott az orosz irodalomért, nem véletlen, hogy én is. Tulajdonképpen anyámban is van egy ilyen könnyes rajongás, a Háború és békére mindig elfátyolosodik a tekintete, bár nem tudom, ez mennyire szövegalapú ismeret, vagy inkább egy rettenetes nosztalgia valami iránt, ami nincs.

Ahogy már mondtam, elég gyorsan fel kellett nőnöm, az irodalom pedig megmentett sok mindentől – az is, hogy írtam és az is, hogy olvastam. Nagyon sok Dosztojevszkijt olvastam kamaszkoromban, és rajongtam, az irodalom valahogy eligazított az életben. De hozzáteszem, nem is nagyon volt más Romániában a nyolcvanas években. El lehetett menni sátorozni meg fürdeni. Nagyon ritkán el lehetett menni moziba és beülni nagy filmekre. Nem is volt rossz film, Tarkovszkij és Fellini alatt alig volt film a moziban, amit megnéztem volna. Épp ezért nekem semmilyen viszonyom nincs a populáris kultúrához, húszéves koromig nem ért populáris kultúra, leszámítva Szécsi Pált és Máté Pétert meg Szűcs Juditot. Ezért lehetett az irodalom ilyen kitüntetett helyen, mert egy sivatagról beszélünk. Létezett egy szellemi közösség, egy közeg Kolozsváron, amelynek valamilyen módon, nagyon fiatalon a része lettem. Írtam például dolgozatokat, amelyekkel időnként pályáztam ide-oda, ilyen volt a már említett Olimpiász is. Megjelent például egyszer egy nagyon vicces Jókai-dolgozatom. Vagy például írtam egy strukturalista dolgozatot a Bánk bán központozásáról.

**NG: És hogy hatott rád az erdélyi magyar irodalom?**

Érdekes, amikor az írásaimat az erdélyi hagyományhoz hasonlítják, mert én nem ismerek rá ezekre a kapcsolatokra, bár ott vannak a könyvek a polcomon. Mindenki ott van az erdélyi emlékírók közül, de keveset olvastam el alaposan közülük. Azt hiszem, az elmúlt 10 évre, mióta írok, nem hatnak ezek az olvasmányok, mert nem hiszem, hogy beépülnek, az igazi hatások sokkal korábbiak. Az biztos, hogy a XIX. századi, pszichológiai alapú nagyregény nagyon fontos volt. Talán azért is, mert akkor találkoztam ezekkel a művekkel, amikor a leginkább el akartam igazodni a világban, és megérteni, mi az, hogy ember. Jobban megértettem, mint amikor körülnéztem magam körül, az sokkal zavarosabb dolgokat közvetített. Nyilván, hiszen az irodalom, főleg a regény tényleg elrendezi a világot. És nyilván az orosz szakon mindezt szakszerűen végig is kellett olvasni. Egy XIX. századi orosz szigorlatra három polcnyi könyvet kellett elolvasni, másfél évig készültem rá, ezért jártam olyan sokáig egyetemre. Meg azért is, mert mindig nehezen csináltam végig dolgokat. De a nagyregény, hogy hogyan teremtődik egy ilyen nagy masszív világ, mindig rendkívül érdekelt, nem voltam fogékony a novellákra. Furcsa módon most érzem ezt, amikor novellát olvasok, és látom, hogy az is ugyanolyan autonóm világ, csak nagyon máshogy műveli.

**GA: Az orosz klasszikusokat eredeti nyelven olvasod?**

Ez változó. Attól függ, hogy melyik művet, és mi a célom vele. Két évvel ezelőtt a Háború és békét magyarul olvastam, és ezzel elégedett is vagyok. Az egyetem alatt az első könyv, amit oroszul olvastam, a Mester és Margarita volt, az nyelvileg annyira hozzáférhető, hogy mindig el tudom olvasni, szemben mondjuk a Zsivágóval, ami sokkal bonyolultabb nyelven íródott, és más egy korai Dosztojevszkij is, mint egy kései. Attól függött, hogy kell-e dolgozatot írni róla, szakdolgozat lesz-e belőle, vagy pusztán élvezeti olvasás. Vannak fellángoló ambícióim is, hogy végigolvasok oroszul valamit, ha belehalok is, de Gogol például elég nehéz, Csehov nem annyira. A cél határozza meg inkább. Mindig attól félek, hogy az orosz kiesett a kezemből, mert nem beszélem, nem járok ki már Oroszországba, jó ideje nem voltam, de amikor kell, ott van még. A költészet, a vers, az minden nyelven nehéz. Vagy az én agyamnak nehéz, nem tudom, nehéz verset olvasni. Egy jó verset elolvasni és megérteni ugyanannyi idő, mint egy regényt.

**GA: Valamelyik interjúban beszéltél arról, hogy Thomas Bernhard fontos szerző számodra, miközben az a temperamentum, amit mutatsz magadból és Thomas Bernhard jól ismert temperamentuma, ég és föld.**

Nagyon fontos nekem, igen. Csodálatos Thomas Bernhard-albumom van. Szerintem pont ezt szeretjük egymásban, titkon azt remélve, hogy ő is bennem. Mi egy jó házasság volnánk abban az értelemben, hogy a másik a hiányzó, megtagadott részünk, aminek nem engedünk teret. Én csodálom azt a gyűlöletet, ami benne van. A gyalázózseni. Ezt írta róla Esterházy, igaz?  Sokszor, ha a Heldenplatzot tanítom, bekerülök abba, ami ő, és nagyon jólesik benne lenni egy egyetemi órán abban a tűzben, elkeseredettségben, kétségbeesésben, amiben ő van. Én nem ezt választottam, nem tudom, hogy jól vagy rosszul döntöttem-e, de egy kicsit választjuk is magunkat, elhatározzuk, hogy mik leszünk. Ő nyilván azon túl, hogy csodálatos író, az önmarcangolásnak és az önfeltárásnak meg a saját közösségével való irtózatos feszült szembenézésnek egy olyan szobra számomra, ami felé nem tudom, hogy valaha is megengedném magamnak, hogy elinduljak. Az övé egy nagyon bátor életválasztás, és nem csak irodalomnak bátor, zseniális, hanem hangnak is, hogy szabadon engedi, elutasít egy közeget, egy mentalitást.

**GA: Thomas Bernardnál az is nagyon jellemző fogás, hogy szándékosan botrányra törekszik, a te írásaid meg szándékosan nem törekszenek botrányra.**

Nem sajnos. Pedig nagyon sokra tartom a botrányt.

**NG: Azt állítod magadról, hogy nem vagy elég bátor.**

Hát nem. Most mit csináljunk? Radikális sem.

**GA: Nekem az apád jutott eszembe, amit az elején említettél, hogy az ő csalódottsága, megkeseredettsége, dühe, amit ő nem jó helyre táplált, az jön elő itt.**

Arra célzol, hogy én az élet szeretetét választom?

**GA: Inkább arra, hogy jólesik kiélni a Thomas Bernhard-it…**

Hát, jólesik… Meg látni, hogy valaki azt a dühöt olyasmibe teszi, aminek produktuma van, eredménye. Ez formátum kérdése is. Temperamentum és formátum. Erről az iszonyú erősséget mutató lelki alkatról nem tudjuk, valójában milyen, mert lehet, hogy ott, a legbelső szobában – nagyon pici, kesztyű formájú térben írt – egy törékeny ember van. Az emberről keveset tudok, a művekben pedig az nem látszik.

**GA: Említetted a Heldenplatzot. A színikritikáidban is visszatérő gondolat volt, és a regényeidet is meghatározza, hogy a közösségek történetére ráközelítesz. Mintha ez lenne számodra a legfontosabb, a vezérfonál.**

Nem tudom, hogy is választódik ki, hogy mit csinálunk, erre nagyon nehéz válaszolni, mert lehet, hogy azt csináljuk, amit tudunk. Nem tudom azt választani, amit nem tudok megugrani, és nem tudom azt választani, hogy bernhardi módon írjak, a közösséggel szemben. Bernhard kiszakítja magát a közösségből, szembeáll ahhoz, hogy ököllel menjen neki. Én sokkal inkább megbékéléskereső vagyok, nem is megbékélés, mert a megbékélés nincs ingyen, de a megbocsátást keresem. Az a kérdés számomra, hogy lehet-e elfogadni történéseket, amelyek egy közösségben mennek végbe, van-e olyan, hogy nyugvópontra jutunk, elfogadjuk, hogy megtörtént velük, és békében vagyunk vele, azzal fekszünk le, hogy megtörtént. Bernhard nem ezt a kérdést teszi fel, hanem azt, hogy hogy’ vagytok képesek eddig a történésig eljutni.

**NG: Valami ilyesmi tétje lehet a Fejtől s lábtól című regényednek. Monumentális mű, amely a Trianont megelőző időszakot és a Trianont követő éveket fogja be, két orvostanhallgató fejlődéstörténete, akik váltva beszélik el ezt a történetet. De nekem az olvasása közben végig az volt az érzésem, hogy sokkal fontosabb számodra az a művelődés- és kultúrtörténeti tabló, amit Kolozsvár virágzó korszakáról, majd a traumán átesett és megváltozott világáról bemutatsz. Azok a színek és az a sokféleség, mint hogyha maga Kolozsvár lenne a főszereplő, és maguk a főszereplők mellékszereplők lennének Kolozsvár mellett vagy mögött.**

Hát igen, és itt jön be a bátorság kérdése: milyen fantasztikus absztrakt próza volna emberek nélkül ugyanezt megírni ezer oldalban, na, az egy bátor, talán egyenesen radikális próza volna.

**NG: Eszedbe jutott, amikor írtad?**

Nem, mert ezen a hídon úgyse tudok átmenni, úgyhogy hiába próbálnám. Azért mondom, hogy azt írjuk, amit tudunk. Ironikusan mondtam, de komolyan gondolom, ebből is látszik, hogy nem túl forradalmi könyv ez, nincs avantgárd jellege, nem mond le az emberről. Olga Tokarczuk például megkísérli szinte ember nélkül megírni a történeteit, persze vannak szereplői, de a kontextusban nagyon bátor. Az Őskor jut eszembe, nemrégen olvastam, és nagyon izgalmas, hogy hogyan alkot. Nekem ezzel szemben fontosak voltak ezek az emberek…

**NG: Annál is inkább, mivelhogy családi alakokról mintáztad a szereplőidet, az alcímben jelzett Kettő orvos Erdélyben a nagyszüleid…**

Mivel nem tudtam róluk semmit, ők nem tudtak kiindulópontot jelenteni. Olyanok, mint két képkeret, amiben nincs semmi. Tudom róluk, hogy voltak, megkerestem az anyakönyvi kivonatukat az orvosi egyetem honlapján, és megtudtam, hogy mikor születtek és mi a vallásuk, de semmilyen családi tudás nem adódott át róluk. A zajzoni fürdőben jártam a hetvenes években, de ott sincsenek arcok. Lehet valamit odatenni, ahol nincs semmi, és sokszor csinálunk ilyet, a magunk számára létrehozunk valamit, a hiányzó múltból egy képet rakunk ki oda, ahol nincs semmi. De amennyire fel tudom idézni, mert már majdnem tíz éve volt, amikor ezt a regényt írtam, nagyon fontos volt a kultúrtörténeti kontextus, és legalább ennyire fontos volt, hogy ezeknek az embereknek a belső történéseikre épüljön. Lehet, hogy a mai ízlésemnek túl sok, amit ott van a regényben, kultúrtörténet és orvostörténet … Nagyon jó volt felfedezni, és azt gondolom, hogy ebbe a felfedezésbe bele lehet vonni az olvasót is…

**NG: Bele, sőt ezek a terek belakhatók, jó bennük léteznie az olvasónak…**

De nem csinálnám ezt a végtelenségig: nagy történelmi regényeket történelmi kontextusban. Kipróbáltam. Igazából nem csak a nagyszülők képkeretéből hiányoznak az arcok, de a történelmi kontextusból is. Amikor azt gondoltam, hogy majd az orvosi egyetemről írok egy regényt, körülbelül annyit tudtam az orvosi egyetemről, amiből három sort se tudnék megírni a Wikipédiára. A semmiből indul. A tudáshiány olyan óriási, és ez a tudáshiány, ami generálja a vágyat, hogy oda valamit kéne tenni. Nem lehet így élni, hogy fogalmam sincs, hogy ott milyen világ van, miből jövök, milyen talajon állok, kik az elődök. Itt visszakapcsolok a nagyanyám történetéhez, aki ezt a világot nagyon gazdagnak írta le. És tulajdonképpen én is ezt fedeztem fel benne, ezt a gazdagságot.

**NG: Az volt érdekes még számomra, hogy látható mód kerülöd a szélsőségeket, vagy megpróbálod távolsággal kezelni…**

Ebben az írásmód hasonlít a kritikára.

**NG: Az olyan nagyon szélsőséges helyzetek, mint egy háború pusztítása, hogy az hogyan érinti az embert, ugyanazon a szinten, tónusban vannak bemutatva, mint a leghétköznapibb események. Egy szintre hozod ezeket, és ez egy elég kemény írói döntés.**

Két dolog van ebben. Az egyik, amit mondtam, hogy nincs semmi viszonyom a populáris kultúrához, és a populáris kultúra szereti a szélsőségeket és a nagyon erős színeket. Nem tartok ellen, hanem nem ismerem. Tehát én nem tudok netflixes sorozatot írni, semmilyen sorozatot, nincs meg a fülem erre, nem látom a nagy lüktető színes felszínét a dolgoknak. De azért sem, és ez már egy filozófiaibb kérdés, mert az élettapasztalatom azt mondja, hogy nincsenek szélsőségek. Itt élünk ebben a szép magyar világban, kimegyünk az utcára, és sok apró szarból tevődik össze az életünk, és erre úgy fogunk rátekinteni ötven év múlva, mint egy horrorra.

**NG: És most nem tekintünk rá horrorként?**

Nincs horror, nem megragadható. Semmiképp sem olyan, mint amilyet megéltem a romániai 70-es, 80-as években. De az is lehet, hogy a kiváltságos helyzetem, a biztonságom miatt nem érzékelem közvetlenül a horrort. Ez az életünk. Ezek a hétköznapok az életünk. És most nyilván nem az emberi traumákról beszélek, nem arról, hogy balesete volt valaki kisfiának, hanem arról, hogy a világ ebben a történelmi kontextusban, amiben élünk, és amit akár rátekintve drámának is láthatunk, a mindennapi tapasztalat szintjén szürkeség és próza, egy halk valami. Nincsenek hangos események… Persze megnézem a Facebookot, ott valami kihangosítás történik, amihez nem értek, de az egy más médium. A mi közvetlen tapasztalatunk, és bizonyos értelemben az én történelemszemléletem is, hogy bár nem tudom, mennek-e valaha az én irodalmamban vonatok Auschwitz felé, de annak is van egyfajta gyakorlati szürkesége, a maga pillanatában. Ott azt lehet tudni, hogy kurva meleg van májusban, amikor a kolozsvári 16.800 zsidót elviszik…

**SzD: Főleg, mert akiket oda fölterelnek, nem tudják, hogy a halálba mennek...**

Igen, de a pillanatnak van egy hétköznapisága, hogy ez történik, ez a következő lépés. Ez egy próza.

**SzD: A Kertész is erről szól.**

Igen, ott azért nincs dráma. És ez a látásmód persze elhatározás is. Hogy lehet egy világháborúról írni? Egyrészt sose voltam ott, tehát azt a naivát ezért én is nehezen játszom el, hogy elhitessem, hogy ott voltam, ugyanakkor mégis az az írói feladat, hogy benne legyek abban, amiben nem voltam. Másrészt az a tapasztalat is ilyen, ilyenekből áll. Én azt hiszem, hogy a történelmi tapasztalat szemben áll az emberi nagy fordulatokkal és drámákkal, amelyek viszont nagyon szélsőséges állapotokat is létre tudnak hozni. Én ilyenekről szintén nem írok, ezt talán Hegel nevezi a hétköznapok prózájának. Abban az értelemben, hogy ebben nincsenek nagy tragikus drámai események.

**NG: A kritikusok ezzel szemben azt is mondják a regényedről, hogy forrásértékű.**

Hát, ez valahogy nem helyes.

**NG: De szigorúan bánsz a dokumentumokkal, duplán ellenőrzöd, a Széchenyi akadémiai székfoglalódban is mondod, hogy kell, hogy valós tények támasszák meg az elbeszélést, kell, hogy legyen egy biztonságot nyújtó alap, ugyanakkor pedig lehetetlenség fikció nélkül megírni egy olyan történetet, amit nem éltél át, amiről nincsenek visszaemlékezések, naplók. Kicsit úgy éreztem, mintha átírtad volna a fikció fogalmát, átkalibráltad volna a szerepét ebben a regényben. Egyáltalán: mi a szerepe a fikciónak?**

Mielőtt válaszolok erre, az jutott eszembe, hogy nagyon várom azt a pillanatot – lehet, hogy már eljött, csak nem regisztráltam –, amikor tudok már támasztékok nélkül írni, amikor nincs semmi, csak a fikció. Talán azért is várom annyira, mert voltam legalább két regényben, de inkább háromban, ahol viszont ezek a támasztékok nagyon fontosak. Azt remélem, azoknak a könyveknek az volt a feladatuk. Tanítok dokumentarizmust a színházban, és izgalmas kérdés számomra, hogy hogyan lehet a valósággal dolgozni, és mi a határa, meddig lehet elmenni ebben. Bármeddig, csak kérdés, hogy jön-e az olvasó. Vagyis a kérdés inkább az, hogy meddig lehet elvinni az olvasót ebben, mikor érzem azt, hogy ő ott megállna. Olvastam nem is kevés kritikát, olvasói véleményt, hogy „én azért nem szeretnék ennyit tudni a sebészetről, nem szeretnék ennyit tudni a rózsanemesítésről, ez egy kicsit too much”. Rendben van, de engem ezek a határok izgatnak. Tehát egyrészt az, hogy a kettő között hol a határ, meg lehet-e írni egy konkrét történelmi dokumentumot, lehet-e használni irodalomként anélkül, hogy az úgynevezett citációs eljárást alkalmaznád, amikor beemeled, és úgy tudja az olvasó regisztrálni mint dokumentumot. Tehát fikciós keretbe helyezed, miközben ez a fikció azt a biztonságot adja az olvasónak, hogy a te írói tudásod biztos talpon áll, nincs becsapás. Számomra ez izgalmas, amikor odáig lehet elmenni, hogy nem történt meg, de lehetett volna, szilárd alapokon áll, mint ami már megtörtént, és mivel a fikció megtörténtté teszi, ezért ez valójában már megtörtént, hiszen a fikció teszi valóságossá. Van egy másik oldala is ennek: ezek az etikai kérdések, amelyek főleg akkor kezdenek nagyon feszítőek lenni, amikor a szereplők már bizonyos értelemben azonosíthatóak, érintettek, élnek, netalán élnek a leszármazottaik. Azért az nagyon vékony jég tud lenni.

**NG: Hát meg abból a szempontból is érdekes, hogy egy fikcióban élünk, alternatív valóságokban, álhírek közt, amikor összemosódnak a határok, és egyre kisebb a helyük a tényeknek, a valóban megtörténtnek, a dokumentumnak.**

Értem, amit mondasz, hogy fikcióban élünk, de én ezt nem tekintem fikciónak. Egyrészt próbálom a világomat valóságosan tartani, hogy ne csak valóságosnak tűnjön, hanem valóságos is legyen. Másrészt van egy barátom, akinek azt mondom mindig, hogy minden nap találkozni kell a fikcióval. De nem azzal a fikcióval, ami a fake news fikciója, hanem a képzeletnek a gazdagságával. Arra, úgy érzem, nekem személyesen is szükségem van, és minden nap törekszem rá. Ennek a könyvnek egyszerre egy olyan szöveg létrehozása is volt a feladata, ami kijelöli, hogy ő fikció, de azon a fikción belül egy nagyon szilárd talajra viszi az olvasót, ahol az olvasó elhiszi, amit ott kap. Történészek is hívogatnak órákra, és olvassák történelemórán is ezt a könyvet, és az valahogy nem jó.

**NG: Miért?**

Nem tudom, igazából zavarban vagyok az ő tudományuk szempontjából, mert nekik a saját tudományos forrásaikat kéne olvasniuk, és a levéltárakban kutakodniuk olyan források után, amiket netán én is használtam. Elhiszem, hogy sokkal andalítóbb regényt olvasni, mint levéltárazni, elhiszem, hogy erről lehet beszélgetni, de az, hogy ez helyettesítsen valamilyen tudást, nagyon kockázatos szerintem. Az nincs rendben. Mert ebből a könyvből nem tudunk meg rengeteg dolgot, amire egy történésznek szüksége volna. A könyvnek nincs, remélem. Én csak regényeket akarok írni. Azt persze értem, hogy a művészeten keresztül sokkal megélhetőbb minden, ez természetes.

**GA: Beszéltünk arról, hogy miért fontos a regényedben az a stabil alap, amit egy fikción belül, nem levéltári kutatásokkal, forrásokkal betonozol alá. Ezért lehet az is, hogy a regényeid a mai életedtől térben, de időben is távolságban lévő helyszínekről és korokról szólnak? Mert ahhoz már van valamilyen viszonyunk?**

Az első könyvem az nem olyan messzi, az utolsó, az meg azért ma van… Tegnap volt a Ceaușescu-diktatúra. Azt hiszem, ilyen típusú regényt nehéz lenne írni a máról, mert nem látjuk. Ma semmi mást nem látunk, csak a káoszt és a kételyeket. Nehéz volna a regénynek azt a feladatát teljesíteni, hogy az egyfajta elrendezése valaminek. Ha nem is elrendezés a regény, de rendezkedés. A jelenben nagyon nehéz rendezkedni. Ezért is mondtam, hogy szívesen rendeznék, bár nehogy ezt valaki félreérte és küldjön egy felkérést! De a regény mégiscsak egy rendezkedés, a dolgokat valahova, valamilyen megvilágításba helyezi. Nem egy végső nyugalom elérése vagy végső rendezése a célja, hanem valamilyen ajánlat arra, hogy eligazodjunk. Énszerintem a jelennel kapcsolatban ilyen típusú kérdéseket, mint amelyek a közösségre, társadalomtörténetre, kisebbségtörténetre vonatkoznak, nagyon nehéz felvetni, mert a jelenben nem nagyon lehet eligazodni. Nem azt mondom, hogy nem tudok, mert én nyilvánvalóan nem tudok, de nem is nagyon lehet eligazodni. És ezért olyan nehéz élni, mert nem tudjuk, hová tartunk, és mivé alakulnak a dolgok. Persze lehet emberi történeteket mesélni a jelenből, és a jelennek a feszítő társadalomtörténeti kérdéseiről, de azt a fajta globális rálátást, amit ezzel a regénnyel megpróbáltam megajánlani, nem tudjuk megteremteni. Mert nem tudjuk, hogy miben vagyunk benne.

**NG: Amikor következő regényed, az Omerta megjelent, a Jelenkorba írtál egy szöveget a regény születéséről. Abban említed Visky Andrást, aki azt mondta, hogy „nem vagyunk abban a helyzetben, hogy kívülről ábrázoljuk”. Ez valahogy nagyon passzol ide… Ott ugye arról van szó, hogy miért a figuráiddal beszélteted el az ötvenes éveket. Ezt kifejtenéd?**

A kívülről lehet, hogy nem a legpontosabb szó. Egyrészt azzal egészíteném ki, hogy távolról és felülről. Talán azt sugalmazta ebben az idézetben András, hogy ha rátapadunk a hőseinkre, akkor azzal már egy sokkal empatikusabb viszonyt is létrehozunk. A távolság szinte azonnal felkínálja, hogy elkezdünk valamiféle ítéleteket megalkotni a hősökről, és abban a helyzetben nem vagyunk, hogy ítéleteket alkossunk róluk. A távolság és az ítéletalkotás egy hierarchiát is létrehoz köztünk, hogy bezzeg én milyen nagyszerű lettem volna ott és akkor, és biztos nem lettem volna egy karlendítő náci, de pont az az érdekes kérdésfelvetés, hogy ha magunkat odahelyezzük, abba az empatikus viszonyba helyezzük a hősökkel, akkor nem tudunk morálisan felsőbbrendű pozícióból beszélni. Muszáj ilyen értelemben belül maradni, és mindegy, hogy ez egy egyes szám első személyű elbeszélés-e, mert lehetek empatikus egyes szám harmadik személyben is, de ezt az ítélkező, távolságtartó, felsőbbrendű, engem egy felsőbbrendű pózba helyező attitűdöt vagy nézőpontot, narrációt nem választhatom. Mert nem vagyok abban a helyzetben, hogy ítéleteket mondjak a hősökről.

**NG: Át is ugrottunk az Omertára, ami tulajdonképpen négy könyv, mintha bibliai könyvek lennének, az alcíme: Hallgatások könyve. Már mindent megírtak róla, pár kérdés azonban megakadt bennem. Az egyik, hogy fölrója a kritika a könyv részeinek aránytalanságát, Vilmos, a rózsanemesítő kertésznek a története terjedelmesebb, kilóg a könyv egészéből, miközben a három nőnek a története sokkal inkább fogható egységbe. Erről – épp az előbbiek miatt is – azt gondolom, nagyon is átgondol írói döntés eredménye...**

Átgondolt, de megoldhatatlan. Egy könyvvel mindig az van, hogy látod, mit nem lehet jobban megoldani benne. Vilmos 300 oldal, a 3 nő összesen annyi, bár nem 3 nő, hanem 2 nő meg egy szerzetes, akinek nincs társadalmi neme. Erről sokszor megfeledkeznek. Nyilvánvalóan tisztában voltam a kezdetektől ezzel az aránytalansággal meg a férfialak dominanciájával. Azzal nem, hogy ennyire domináns lesz. De vagy van erre orvosság, vagy van javaslatom, amivel ezen tudok változtatni, vagy elfogadom, hogy ezt a történetet így tudom elmondani. És ez a kérdés, a belenyugvás. Ezt a történetet így tudom elmondani. Hiányzik egy ujja a gyereknek, attól még életképes. Vagy a feje, akkor viszont nem lesz az. Valamilyen hiányossága vagy nehézsége van. Hozzáteszem, hogy úgy mondjam (három idézőjelben) történelmi csalás lett volna egy nőt, különösen egy kisebbségi nőt felruházni azzal a szereppel, hogy egy ilyen történelmi helyzetben, az ötvenes években kisebbségi nőként karrierformáló és sikeres. Ez a nő nincs. Ezt a nőt nem lehet megtalálni. Vagy ha meg lehet találni, olyan radikális egyediséggé válik, aki csak egyediségében ragadható meg. Vilmos sokkal inkább mintázat, egy univerzálisabb történet. Persze lehetett volna Vilmos is száz oldal, de én nem így írtam meg...

**NG: Valószínűleg nem lehetett volna, mert Vilmos történetébe tudtál leginkább beleírni aktuális dilemmákat, inkluzíve a saját dilemmáidat, abban tudtad leginkább a magad kérdéseit feltenni.**

Igen, én is azt gondolom, hogy nem húzza ki a méregfogát a könyvnek, vagyis nem orvosolja a hibáit, ha dekázgatás van. És ez amúgy meg hülyeség is, az irodalom nem így íródik, hogy ilyen külsődleges szempontoknak megfeleljen…

**NG: Vilmos egy művész, aki egy diktatúrában érvényesül…**

Igen, rajta keresztül sok mindent el lehetett mondani. Nagyon érdekelt, hogy valaki kisebbségiként hogyan lesz sikeres az ötvenes évek Romániájában. Ez a történelmi szituáció ma is kérdés: hogyan lesz valaki Romániában ma magyarként sikeres. Egyrészt ez nyilván egy teljesen más történet, másrészt a rózsanemesítés nagyon jó allegóriája mindennek és az ellenkezőjének is, a kereszténységtől a művészetig. Ezt a könyvet 2013-14-től kezdtem el írni, egy olyan világban, amely élesen tette fel számomra ezeket a kérdéseket, hogy én hogy vagyok ebben a valóságban, mit fogadok el. Akkor kaptam az ominózus Márai-díjat például. Ezt nagyon jól meg lehetett a rózsanemesítő alakján keresztül ragadni. A női szereplők nem kínáltak ebben a valóságban ilyen kérdésfelvetéseket, mert nem találtam ilyen sorsokat. Nincsenek. Jó, persze, Romániának is volt egy női minisztere, Anna Pauker, kiemelkedő román zsidó nő volt, de nincsenek nagy női történetek rajta kívül. Nem lehet ebben az értelemben csalni. Ha találunk is női történeteket, egy optikai váltást kell végrehajtani. Engem igazából – és ez látszik a könyveken, amiket írtam – bár érdekelnek a női történetek, nem tudnak érdekelni kizárólagosan. Csak az emberi történetek érdekelnek, és azon belül a nőké. Vilmosé egy bizonyos értelemben sikertörténet, más szempontból nem az, de csak ő tudta felkínálni számomra ezt a mintát: folyamatosan egyeztet a hatalommal, amit mi is csinálunk, bár talán egyre kevésbé kell, alig van már mit egyeztetni. Vagy én nem vagyok abban a helyzetben, hogy bármit egyeztessek, bár legutóbb az MMA-lexikonban megjelentem egy szócikkben, amely új perspektívába helyezte az életművemet, hogy úgy mondjam. Vannak finom kérdésfelvetések, de nem ilyen jellegűek ma már. Nem kellett akkora kompromisszumokat kötni, vagy nem így alakult az én életem, de voltak nehéz döntések, amik azért segítették, hogy megértsem Vilmos döntéseit is.

**NG: Azt írod a köszönetnyilvánításban, hogy hála istennek nem sikerült az állambiztonsági hivatalban őrzött iratokba betekintened, mert hogyha sikerült volna, akkor nem tudtad volna befejezni ezt a regényt, és azonnal beugrott egy másik, ’18-as interjúban elhangzott mondatod. Amikor megszerezted édesapád dossziéját és elkezdted olvasni, azt mondtad, nem tudod, hogy akarsz-e továbbmenni vele. Miközben nyilván továbbmentél, a Haza című regényedben elő is kerül ez a dosszié. Mégis azt gondoltam, érthető válasz lenne nem elfogadni azt a szemszöget, amit a szeku felkínál.**

Végigolvastam a dossziét. Én egy dolgot nem akarok megtenni, és azt elhatározott módon nem akarom megtenni. A dossziénak vannak olyan részei, mint minden ilyen titkos iratnak, amit Magyarországon kisárgáznak, Romániában meg kifeketéznek. Ezek az úgynevezett szenzitív adatok. Én nem akarom tudni, hogy az alatt mi van. Az ugyanis egy olyan további vagy végső intimitásba vinne bele, amit különösen egy szülővel kapcsolatban nem tudok elképzelni. Egy idegen ember, az más, idegen emberekhez más viszonyunk van, de én egy szülőről nem akarnám tudni, nem akarnám megtudni apám szexuális viszonyait, mert ezek általában az intim viszonyaira, netalán az egészségi állapotára vonatkoznak. Romániában a származási kérdéseket nem fedik el, az végig le van írva. Amiről viszont úgy döntöttem, hogy nem akarom megtudni, azért nem, mert nem akarok a hatalommal összekacsintós viszonyt, bújócskát. A hatalom megfigyel, az életeket, az intimitást uralja, aztán még az utódokat is megterheli azzal, hogy ezeket az intim információkat elfedi. Ha én belemennék abba, hogy ezeket felfedeztem, mondjuk megkérem egy történész ismerősömet, mert nekem valószínűleg nem fednék föl, akkor tulajdonképpen elfogadnám a hatalomnak azt a játszmáját, hogy amit megtudott, azt visszalapátolja rám. A gonosz hálójába kerülnék egyszerűen.

**SzD: És azt, hogy ki figyelte meg? Például a Török-Illyés Orsolya mondta azt az édesanyja megfigyelése kapcsán, hogy már arra se kíváncsi, hogy kik jelentettek, mert nem akarja, hogy az élet, amit élt-megélt és a kapcsolatok, amiket fontosnak tartott, utólag összeomoljanak benne. Mint leszármazott nem érzi, hogy joga van ehhez.**

Én azt hiszem, hogy ha ezek az emberek felfedhetőek, és valamilyen módon még visszahatnak az életre, értem azt az elhatározást, hogy valaki nem szeretné megtudni, mert visszahat és tovább rombol, és megint csak a hatalom hálójában vagyunk, és az ő játszmáját játsszuk. Abban az esetben azonban, ha ezek nem hatnak már az életre – egy nagyon régen meghalt ember megfigyelőinek a nagy része már szintén nem él –, nem vagyok benne ebben a hálóban. Én tudósi kíváncsisággal elkészítettem egy iszonyú nagy Excel-táblázatot, abba kezdtem írogatni, hogy ki, milyen fedőnéven, hol, mikor, milyen műfajban írt. Mert képzeljétek, az a legszórakoztatóbb, hogy ez a négyszáz oldal legalább harmincvalahány műfaj.

**GA: Milyen műfajok vannak?**

Van telefonos, követős, a barát, nagyon sokféle. Amit a szeku fenntart, annak mindig van neve, mintha ráírnád minden művedre, hogy esszé, regény vagy vers, ők is mindig ráírják, hogy ilyen-olyan műfajú jelentés, bizalmas jelentés vagy akcióterv. Ebben a lepedőnyi táblázatban rengeteg minden van, ami felesleges, egy hatalmas adathalmaz, gondoljátok el azt a humán erőforrást, aminek egy ilyen megfigyelése mögött mozognia kell. És ezek a humán erőforrások most, ezekben a pillanatokban is ugyanúgy végzik a munkájukat, csak mi ezt a múltba utaljuk mint jelenséget, pedig jelen idejű. Szóval valameddig elmentem abban, hogy róla, róluk megtudjak dolgokat, leveleztem például Könczei Csillával, akinek van egy szekus blogja, meg néhány dolgot megpróbáltam elolvasni, csak számomra semmilyen tétje nincs ennek azon kívül, hogy iszonyúan fáj, hogy apám ez az ember, akivel ez történik. Ezen kívül semmi nincs, mert ez egy sivatag, egy semmi, vagy ha valami, az meg rendkívül romboló. Olyan, hogy apám megy részegen az utcán reggel hatkor. Ez miért jó nekem, hogy én erről tudok? Vagy amikor részegen szidja a rendszert a kocsmában. Néha büszke voltam, hallottam szinte a mondatait, de hát ezekben a mondatokban már nem lehet bízni, mert az egész dolognak a hermeneutikája szerint nem lehet megbízni abban, hogy ez a mondat az ő mondata, és nem az ügynök érdekelt abban, hogy ez a mondat oda le legyen írva. Na, ez a fikció. Ez a fikció.

**NG: Amikor mondjuk az Omertában dialektusokat, tájnyelvet vagy a Fejtől s lábtól-ban archaizáló nyelvet választasz, akkor az felfogható valamiféle ellenállásnak…**

Brechti elidegenedésnek, igen.

**NG: A hatalom, a diktatúra nyelvével szemben keresi az ember az egérutakat, hogy hogyan tudna autentikus megszólalási lehetőségeket találni, szemben az aktuális diktátummal…**

Erről beszél Kertész is. Igen, egyszerre autentikus, de elidegenítő is a nyelv, amit kerestem. Tehát be is akar hívni, de távolra is akar lökni. Én mindig ezt a kettőt próbálom megtalálni egyszerre. Tehát fogja is meg az olvasó kezét, és rakja oda az éppen beszélő néni mellé, aki mondja, mondja, de jelezze is azt, hogy vele nem lehet azonosnak lenni. Az a beszélő egy fikció, távoli, nem itt van, nem most van… A Fejtől s lábtól nyelve is ilyen. Volt egyébként egy nyelvész, aki valahol arról írt, és ebben teljesen igaza van, hogy amit a regényben használok, az régebbi nyelvállapot, mint a Trianon körüli időszak nyelve, ennyi a trükk… Nekem a formalista és a brechti elidegenítés nem is csak olyan valami, amit hagyok magamra hatni, hanem elhatározott hatás, amit használok. Ez nekem nagyon fontos. Ha ez az elidegenítés nincs ott, ha nincs egy fal, ami jelzi, hogy ez fikció, keret, távoli, nem jelenlévő, rendkívül gyorsan berántódik az olvasó egy traumába. Az olvasónak mindig tisztában kell lennie azzal, hogy ami a kezében van, az egy könyv, ne tévessze össze semmivel.

**NG: Tavaly jelent meg a negyedik, legutóbbi regényed, a Haza, ami olyan, mintha A hóhér háza folytatása lenne…**

Helyes meglátás. Nagyon sokáig gondolkodtam rajta. Most megjelenik A hóhér háza új kiadása, és teljesen olyan, hasonmás. Nem tiltakoztam az ellen, hogy a kettőt egyfajta folytatásként össze lehessen kapcsolni.

**NG: Miért kellett ezen sokat gondolkodnod, miért volt ez ilyen hosszú szülés, folyamat eredménye, hogy nem másodikként, hanem csak negyedikként érkezett meg?**

Ahogy befejeződött ez a szegény A hóhér háza, maga a téma, az elmenetel témája már legalább kétszer volt versenyben. Versenyben volt a Fejtől s lábtól is meg az Omerta idejében is, de rájöttem, hogy nem tudom megírni, nem kell próbálkoznom azzal, hogy beállok olyan maratonba, amin két kilométert fogok futni. Nem vagyok rá kész belül. Nem tudom, hogy miről szól, hogy mi az, hogy elmenetel és visszatérés. Tehát amíg én nem tudom személyesen ezt a kérdést magamban elrendezni, addig erről korai volna írni, mert nem lehet úgy egy történetet elmondani. Aztán pár éve azt gondoltam, hogy most már elhatározott módon tudom, hogy mit jelent az elmenetel, és mit a visszamenetel. Ez bennem személyesen elrendeződött, lecsihadt, hogy úgy mondjam… Egy szerelmes ember lehet, hogy tud írni egy verset, de egy drámai szerelemben lévő ember nem tud megírni egy regényt. Elrendeződött bennem személyesen, rá tudok nézni azzal az idegenséggel, amivel minden történetet nézek. Én így tudok írni, ezzel az idegenséggel, tárgyként nézem, magamat is tárgyként, ami nem azt jelenti, hogy nem vagyok magammal ugyanolyan megértő, baráti viszonyban, mint bármilyen más hősömmel, de nem gabalyodok bele a saját érzéseimbe, amiből nem tudok aztán kikeveredni, és nem tudom, hogy mit érzek, meg hol vagyok, csapkodom magam erre-arra.  Egyszerűen eljött az idő egy ilyen megérkezésre oda is, vissza is, és talán szinte bármilyen más helyszínre. Ez a hidegség, látjátok, bernhardi, ez az, ami minket egy kicsit összeköt. Bernhard is nagyon sokat tanult Brechttől szerintem, Brecht meg Piscatortól, de ez messzire vezet. Ők ugyanabból a köpönyegből bújtak elő. Jó, neki több jutott, de mi is próbálunk alábújni. Ebben a hidegségben érzek közöset, a távolságtartásban, a ránézésben. Persze ebbe a hidegségbe ő sokkal több érzelmet is visz, de lehet, hogy ez nem csak egy kisebb gangnek a tudása, lehet, hogy az irodalom természetéhez tartozik, hogy rá kell nézni a tárgyra ahhoz, hogy az megragadható legyen, és ki kell várni, hogy beérjenek dolgok.

**NG: A Hazában nem nevezed meg Kolozsvárt, pedig ha nevet adsz neki, az olvasó akkor is el tud vonatkoztatni, bele tudja képzelni a saját hazaérkezés- vagy elmenés-élményét. Vagy azt gondolod, Kolozsvár valamiért speciális, olyan aurája van, olyan asszociációkat indít el, ami megzavarja a tisztánlátást?**

Előbb volt az, hogy eldöntöttem, nem megyek bele ebbe a magyar-magyar, román-magyar ügyletbe, és aztán az, hogy ha ebbe nem megyek bele, akkor nem kell nekem Kolozsvár se, meg Budapest se. Mert úgy éreztem, ezek között a keretek között csak valami nagyon felszíneset lehetne mondani, mert nem ez a téma ebben a könyvben. Nem a magyar-magyar meccs a téma, és főleg nem a magyar-román meccs. És aztán az kezdett kirajzolódni, hogy ha nem tematizálódik, hogy milyen nemzetisége vagy nyelve van ennek a szegény hősnek, akkor innentől nem nagyon érdekes, hogy ez a közeg pontosan hol van. És nyilván egy kicsit lefárasztottam magam a Kolozsvárról való beszéddel. Nem láttam azt az új bőrt, amit lehúzhatok szeretett otthonomról…

**GA: Ez azt jelenti, hogy amin most dolgozol, abban se tértél vissza direktben Kolozsvárra?**

Úristen, hogy mondjam úgy, hogy ne is mondjak semmit, meg igen.

**GA: Tehát igen?**

Le van írva ebben a műben, hogy Kolozsvár, egyelőre. De még kihúzhatjuk, vagy a szerkesztő meggyőz, hogy felesleges és kihúzza. Szóval igen, de úgy érzem, mindig teljesen más várossal próbálkozom, hiszen rengeteg arca és kora van. Azt hiszem, erről a városról egyelőre kicsit kihűltek a gondolataim ahhoz, hogy a város maga főszereplő lehessen úgy, mint korábbi könyveim némelyikében. Nem tartogat pillanatnyilag olyat, persze ennek a könyvnek is fontos szereplője lesz a város, csak nem kultúrtörténeti attitűddel akarok hozzányúlni.

**SzD: Most, amikor bent jártunk a szobádban, láttam, hogy az íróasztalod tele van kézzel írt kéziratokkal. Mindig így írsz? Előbb kézzel, aztán gépbe?**

Ez új dolog. Mindig sokat jegyzeteltem, de a mondatokat gépbe írtam, minden könyvem így készült. Nagyon gazdag a jegyzetanyagom, előzetes vázlatom van, kutatási anyagaim, de az sosem a szöveg maga. Viszont amin most dolgozom… írás közben rájöttem, hogy nagyon zavarnak a saját szokásaim. Hogy kialakítok rituálékat: csak ekkor és ekkor, csak itt, csak így, csak ebben a pózban, csak ezzel az eszközzel, helyen tudjak írni, mert ezek aztán mind bénítóan hatnak az írásra. Rájöttem, hogy fel kell szabadítanom az írást a külső kondícióiktól. Az írás nem függhet semmi külsődleges dologtól, ez alapfeltétel. Tavaszodott már, amikor egyszer csak azt éreztem, hogy nem akarok többé ott ülni a szobában, de írni akarok. Függetleníteni akartam magam a számítógéptől, attól, hogy az másfél éve minden kommunikációnk helye. Nem akartam több számítógépet nézni, mint amennyit muszáj. Addig azt gondoltam, hogy csak olyan mondatot vagyok képes írni, amit a képernyőn látok kész mondatként, de a kezemből már nem jön ki többé mondat, a kézírásból csak vázlat jön ki már. Már elég mélyen benne voltam ebben az új könyvben, amikor végül megléptem, eldöntöttem, hogy ezentúl kézzel fogok írni. Az elején volt bennem ijedelem, hogy aznap vagy másnap muszáj gépbe írnom, amit írtam, mert nem fogom tudni kiolvasni a saját kézírásomat, aztán pár nap múlva rájöttem, hogy nem kell ezen görcsölni. Egyébként elég jó a kézírásom, de ez a szöveg más, van egy kuszasága, olyan, mintha nem is arra lenne szánva, hogy ki lehessen olvasni. De furcsa módon, még ha nem is tudom kiolvasni, akkor is tudom, mi van oda írva. Akár hetek, hónapok múlva is emlékszem, ami bizonyos értelemben jó, mert azt jelenti, hogy annak tényleg ott kell lennie. Lehet, hogy egy következő könyvnél majd más lesz, de ennek a szövegnek nagyon jót is tesz ez a bőr-bőr kapcsolat. És tulajdonképpen egyfajta szerkesztés is, mert amit leírok, az sokszor már egy megdolgozott mondat.

**GA: És te is tudod úgy használni a kézírást, mint Nádas, aki sokat szokott arról beszélni, hogy látja a kézírásán, milyen lelkiállapotban van bizonyos témák írásakor, és ez elárul számára sok mindent, ami a gépen, ahol minden betű ugyanolyan, értelemszerűen nem látszik?**

Hát, ha ez így van, akkor én az elején megrettentem attól, hogy mit tükröz ez a kézírás. Egyrészt teljesen másképp néz ki, mint amit a füzeteimben, az egyetemi jegyzeteimben és bárhol máshol produkálok. Sokkal lázasabb ez az írásmód. Nem mondanám, hogy gyorsabb, hanem látszik, hogy nem azon van a figyelem, hogyan öltöm a betűket egymásba, hanem egészen máson. De nem tudom visszaolvasni az elmeállapotomat. A kézírást látom, annak a furcsa lüktetését, azt, hogy nagyon szabad, nem akar megfelelni a szépnek.

**NG: Most itt ugye Újpesten vagyunk, egy paradicsomkertben…**

Tizenegy tő paradicsom van az idén.

NG: Amikor megnéztem a térképen, hogy hova is megyünk, az volt az első gondolatom, hogy ez nagyon külváros. Ez egy szimbolikus dolog is lehet a számodra, innen ránézni a dolgokra kívülállás, függetlenség, szabadság, miközben azt is tudjuk, hogy különböző társadalmi, politikai ügyekben feladod ezt a pozíciót...

**GA: Igen, az látszik, hogy alkatilag nem igényed, és örülnél, ha nem hárulna rád ez a szerep, ugyanakkor bekerültél egy ilyen pozícióba. És benne van ebben az is, hogy Erdélyből jöttél.**

Nehezítő körülmény. Vagy épp felszabadító?

**GA: Mégsem azt a pozíciót töltöd be, mint ma a kultúrpolitikában sok Erdélyből jött ember. Azzal együtt is, hogy láthatólag szeretnél ettől távol maradni, úgy tűnik, sokan szeretnének téged iránymutató figurának, valakinek, aki megmondja, mit tegyünk, amikor morálisan ingoványos talajra lépünk.**

Én azért mindkettő vagyok. Emlegettük a nagyanyámat, aki párttag volt, szerintem ritkaság, hogy egy nő a húszas években politizáljon, anyámat is bizonyos értelemben feministának látom, s ez azt is jelenti, hogy van véleményed és elmondod. Ez azért bennem van. Nem a nagyanyám kommunista párttagsága, bár baloldalisága meg igen. De az, hogy valakinek, főleg nőként és egy olyan korszakban, mint a húszas évek, van valamilyen meggyőződése, az engem büszkeséggel tölt el. Lehet, hogy alkatilag úgy tűnök, mint aki egy szigeten lakna legszívesebben, de ezt csak akkor tudnám elképzelni, amikor a világon már az utolsó kérdés is elrendeződött, amivel kapcsolatban nekem már semmilyen felelősségem nincs. De ha ez így volna, hogy már minden elrendeződött, akkor meg már ugye akár a központban is lehetne lakni. Ez az idő sose fog eljönni, mert ahogy az evangélium is írja: Szegények mindig lesznek köztetek. Nem tudom, hogy tényleg így van-e, de nagyon elgondolkodtatott, amit mondtál, hogy„igény volna rá”, ezért az ember beleáll olyasmibe, ami tőle idegen. De soha senki nem mondta nekem, hogy hogy’ viselkedjek, például a Márai-díj esetében. Azt itthon kettesben sütöttük ki a férjemmel, hogy mi a csudát csináljunk ezzel a hülye díjjal, ami azért egy fontos szakmai díj is, nem csak állami. Nem kellett volna elfogadni a jelölést? Nem kellett volna elfogadni, hogy a Szépírók és a FISZ jelölt? Nem lehet eltekinteni attól, hogy ha az ember bizonyos értelemben közszereplő – ezt nehezen mondom magamra, de azt hiszem, annak látnak sokan –, akkor az jár olyan nemszeretem dolgokkal is, ami a megszólalás felelőssége és szükségessége, a szavakat meg kell mérni magunkban komolyan, mielőtt kimondanánk. Ezeket nem lehet eltartani. Tulajdonképpen mindig azt mérlegelem, hogy mi a kisebbik rossz: ha hallgatok, vagy ha valamit mondok vagy csinálok. Nagyon sokszor érzem, hogy sokkal jobban nyomasztana, ha csöndben maradnék. Nagyon nyomaszt, ha nem mondok semmit. A saját hallgatásom válik nyomasztóvá, és megalkuvóvá. De ez azt is jelenti, hogy az ember elsősorban a saját megnyugtatása érdekében beszél, és nem azért, mert annak súlya, pláne nem értelme és hatása van. Semmilyen hatása nincs a megszólalásaimnak, nem hatnak a világra, ezzel tisztában vagyok. Éppen ezért el kéne gondolkodni azon, hogy a saját megnyugtatásunkra ne beszéljünk nyilvánosan. A legközelebbi barátommal és a férjemmel néha megbeszéljük ezeket a megszólalásokat, a férjem mindenre legyint, persze, azt mondja, csináld, menjél, láncold oda magad a parlamenthez meztelenül… Nem, ezt nem mondja, de támogat. Úgy érzem, nem méri azért teljesen föl… Persze nem azt mérlegelem, hogy mínusz 5 vagy plusz 5 olvasó. Nyilván ez óhatatlanul megtörténik, de valójában az, hogy politikai véleményt mondok, nemigen hat a könyvekre. Nekem, úgy látom, sok irányból vannak olvasóim. Inkább az a kérdés mostanában, hogy akarok-e például szerepelni a Magyar Nemzetben, az Origón, mert az már nem esik annyira jól. Személyes meghurcolásra – ami 2018 óta érezhetőbb, akkor volt a csodálatos Szakács Árpád-sorozat, és még sok minden más – nincs szükségem. Tapasztalataim szerint sokan lettünk halkabbak 2018 után… Elég gyávának érzem magam, és nem azért, mert nem láncolom oda magam a parlamenthez, ami még eljöhet…

Az ember igazából nem a tehetetlenséget érzi, hanem hogy sokkal aktívabban és hatékonyabban kéne jelen lenni valamiben, mint ahogy én innen, ebből az újpesti kertből jelen vagyok. Sokkal többet lehetne cselekedni, és nem azért, mert a dolgok azonnal megváltoznak, hanem mert erre van szükség. Igazából próbálok gazdaságosan bánni az erőmmel, szeretnék mégis író maradni elsősorban, és legfeljebb az íróságnak valahogy a farvizein azt mondani, hogy ezt ne csináljátok már. Az íróságom fontosabb! Nem vagyok aktivista. Nem tudom az aktivizmusnak azt a mentalitását felvenni, amiben az ember nyugtalan, ha nem cselekszik. Én nyugodt vagyok, vagyis törekszem rá, csak ebből tudok dolgozni. Először is szülőként kell megállnom a helyem, és író szeretnék maradni. Minden megszólalásomnál mérlegelem, hogy mennyire kockáztatom, nem azt a kurva jó hírnevemet vagy az olvasókat, hanem azt, hogy a számomra fontos dolgok mégis tudjanak mindemellett teljesülni. És persze, igény volna rá, minden utcasarkon szeretnénk egy megváltót, én magam is, de az lehetőleg más legyen, és ne én. A megváltás sokkal inkább úgy képzelem, hogy többen egyetértünk abban, hogy eljött a cselekvés ideje, és nem tolerálható tovább a passzivitásunk. Miközben jelenleg én is ebben a passzivitásban vagyok. Attól, hogy havonta egyszer felháborodok valamin, nem érzem magam aktív embernek. Hozzáteszem, külföldre sokkal több kultúrpolitikai cikket írok, mint ma Magyarországon. Nem is tudom, hova írnék, ha írnék, és ezt a korábban említett bátorságomat is jellemzi, hogy ha itthon ilyen kultúrpolitikai cikkeket írnék, sokkal többet szerepelnék nemszeretem médiákban.

**NG: Meg a családodra is gondolni kell. Van egy tizenegy éves kisfiad...**

És enélkül is tele van az életünk ezerféle stresszel: tudtam ma írni vagy nem, sikerült-e megtartanom rendesen az egyetemi órám, élünk-e, túléljük-e a covidot, tehát annyi fajta stresszfaktor van amúgy is ezen kívül, és a gyerekünk is ki van téve ennek, hiszen minden szorongásunk rajtuk csattan. Ugye, mi örökbefogadó szülőkként jelen vagyunk a nyilvánosságban, múlt héten a férjem szerepelt egy filmben mint örökbefogadó apuka. Ott is van egy misszió, amibe  a gyermek is be van vonva, bár soha nem mutogatjuk, csak mindig elmondjuk, hogy nekünk ez fontos és miért csináljuk, ha megkeresnek. Nehéz, kockázatos világnak érzem most, ami körülöttünk van, ahol nagyon könnyen kibillenünk, és belecsavarodunk dolgokba, és nincs egy támogató, szolidáris, szeretetteli közeg, ami segít megtartani és kikerülni a rosszból, amikor minden irányból tépnek. Hanem ott maradunk egy csomó üggyel, meddő küzdelmekben, sokszor egyedül. Egy nehéz és tragikus korban élünk ebből a szempontból. Nagyon kell vigyáznunk magunkra.

Újpestre egyébként nem valami filozófiai meggondolásból kerültünk, hanem sehol máshol nem tudtunk volna kertesházat venni, és a férjem ragaszkodott hozzá, hogy olyan helyre menjünk, ahol 5-10 perc múlva erdő. Ez a jelszó: Tíz perc múlva erdő.

