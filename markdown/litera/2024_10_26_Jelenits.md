---
authors:
- Litera
categories:
- Litera
title: "Meghalt Jelenits István"
date: "2024-09-26"
---

> Hírek – 2024. szeptember 26.
> https://litera.hu/hirek/meghalt-jelenits-istvan

**A piarista atya, nyugalmazott gimnáziumi, főiskolai és egyetemi tanár, teológus, író, irodalmár 91 éves volt.**

A Piarista Rend Magyar Tartománya a feltámadásba vetett élő hittel tudatja – olvasható a rend Facebook-oldalán –, hogy az Úr Föltámadásáról nevezett Dr. Jelenits István piarista atya, nyugalmazott gimnáziumi, főiskolai és egyetemi tanár életének 92., szerzetességének 70., papságának 65. évében 2024. szeptember 26-án rendtársai körében szentségekkel megerősítve csendesen elhunyt. Temetéséről a későbbiekben adunk tájékoztatást – zárul a rend közleménye.

Jelenits István Berettyóújfaluban született 1932. december 16-án. 1955-ben lépett be a piarista rendbe, 1959-ben szentelték pappá. Magyar és hittan szakos tanár volt (a rend kecskeméti és budapesti gimnáziumaiban), tartományfőnök. Írt Janus Pannonius és Pilinszky János költészetéről, Tótfalusy István írói álnéven pedig verseket is írt. Összegyűjtött műveit az Új Ember Kiadó 1999 és 2001 között öt kötetben jelentette meg. Élete során megkapta többek között a Széchenyi-díjat, a magyar Corvin-láncot és a Budapest Díszpolgára címet.
